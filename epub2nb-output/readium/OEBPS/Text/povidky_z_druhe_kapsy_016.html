<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Povídky z druhé kapsy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Příběhy sňatkového
podvodníka</h2>

<p class="mlptextbez1radku">„To teda je pravda,“ pravil detektiv Holub a skromně
odkašlal. „My na policii nemáme rádi nějaké extra a nebývalé případy; my taky
nemáme rádi nové lidi. Takový starý, osvědčený zločinec, to je docela jiná
práce; předně hnedle víme, že to udělal, protože to je jeho obor; za druhé
víme, kde ho najít, a za třetí nám nedělá žádné cavyky a nezapírá, protože už
ví, že mu to není nic platno. Páni, s takovým zkušeným člověkem pracovat je
jedna radost. A já vám řeknu, že i v kriminále se tihle řemeslní zločinci těší
zvláštní oblibě a důvěře; oni ti nováčkové a nahodilí provinilci jsou největší
kverulanti a renitenti<a href="../Text/povidky_z_druhe_kapsy_033.html#_ftn9" title="" class="pcalibre calibre3 pcalibre1" id="_ftnref9"><span class="msofootnotereference"><span class="calibre12"><span class="msofootnotereference"><span class="calibre13">[9]</span></span></span></span></a>
a nic jim není recht; ale takový starý kriminálník ví, že arest je riziko
práce, a tak to zbytečně nezhořčuje sobě ani těm druhým. Ale to už sem vlastně
nepatří.</p>

<p class="mlptext">Jednou, tomu je pět let, jsme dostávali ze všech stran a koutů
hlášení, že na českém venkově řádí neznámý sňatkový podvodník. Podle popisu to
byl letitý pán, takový tlustší, holohlavý, s pěti zlatými zuby tady v hubě;
dával si jméno Müller, Procházka, Šimek, Šebek, Šinderka, Bílek, Hromádka,
Pivoda, Bergr, Bejček, Stočes a ještě všelijak jinak. Krucinál, ten popis se
nám na žádného našeho sňatkového podvodníka nepasoval, to musí být někdo nový.
Tak si mě zavolal náš pan rada a povídá: Holube, vy děláte tuhle vlakovou
službu – když už někam jedete, dávejte pozor, nepotkáte-li nějakého chlapíka s pěti
zlatými zuby. – No dobře, já jsem se začal dívat lidem ve vlaku na zuby a do
čtrnácti dnů jsem načapal tři pány s pěti zlatými zuby; museli se mně
legitimovat, ale ježíšmarjá, jeden z nich byl školní inspektor a jeden dokonce
poslanec, a to se neptejte, páni, jak jsem za to dostal vynadáno od nich i u nás.
Teda to mě dožralo, a teď teprv jsem si vzal do hlavy, že toho kujóna musím
dostat. On to sic nebyl můj případ, ale já jsem si umanul, že se mu pomstím.</p>

<p class="mlptext">Tak jsem si zajel privátně ke všem těm oklamaným sirotkům a vdovám,
ze kterých ten zlatozubý taškář vylákal peníze pod slibem manželství. To byste
nevěřili, co řečí a breku mají takové ty utiskované siroty a vdovy. Všechny
byly zajedno aspoň v tom, že to byl inteligentní a solidní pán a že měl zlaté
zuby a že tak pěkně a slušně horoval o rodinném životě; ale žádná si od něho
nevzala ani otisk palce – to je vám hrůza, jak jsou tyhle ženské lehkověrné.
Jedenáctá oběť – to bylo v Kamenici – mně v slzách povídala, že ten pán byl u ní
třikrát; vždycky přijížděl vlakem o půl jedenácté ráno, a když posledně
odcházel s jejími penězi v kapse, podíval se na popisné číslo jejího domečku a překvapeně
řekl: Helejte, slečno Mařenko, není-li to boží vůle, abychom se vzali; vy máte
číslo domu 618 a já za vámi vždycky vyjíždím v 6 hodin 18 minut; není to dobré
znamení? – Když jsem tohle slyšel, povídám: Slečno, to je namouduši dobré
znamení. A hned jsem vytáhl jízdní řád a hledám, ze kterých stanic vyjíždí vlak
v 6 hodin 18 minut a má spojení na vlak, který dojede do Kamenice v 10 hodin 35
minut. Když jsem si to všechno srovnal a seštimoval, viděl jsem, že by to mohl
být nejspíš vlak ze stanice Bystřice-Novoves. To víte, vlakový detektiv se musí
ve vlacích vyznat.</p>

<p class="mlptext">To se rozumí, když jsem měl první den volno, jel jsem do
stanice Bystřice-Novoves a ptám se, nejezdí-li odtamtud nápadně často nějaký
tlustý pán se zlatou hubou. To jezdí, povídal mně přednosta stanice, a je to
pan Lacina, obchodní cestující, co bydlí tamhle v dolní ulici; zrovna včera
večer odněkud přijel. Tak já jdu za tím panem Lacinou; na chodbě natrefím
takovou drobnou a čisťounkou paní a povídám: Bydlí tu pan Lacina? To je můj
muž, řekla, ale on teď po obědě spí. To nevadí, povídám, a jdu dovnitř. Na
kanapi leží člověk bez kabátu a povídá: Jejej, to je pan Holub; maminko, podej
mu židli.</p>

<p class="mlptext">V tu chvíli ze mne spadla všecka zlost; vždyť on to byl starý
losař Plichta, víte, co dělají ty losové podvody; ten Plichta už seděl aspoň
desetkrát. Pozdrav bůh, Vincku, povídám, tak ty už neděláš losy?</p>

<p class="mlptext">Ba ne, řekl Plichta a posadil se na kanapi. Pane Holub, ono to
dá moc běhání, že jo, a já už nejsem mladík. Dvaapadesát let, to už člověk rád
někde posedí; chodit od domu k domu, to už pro našince není.</p>

<p class="mlptext">Proto ses dal na sňatkové podvody, viď, ty partyko, povídám
mu.</p>

<p class="mlptext">Plichta jen tak vzdychl. Pane Holub, řekl, něco člověk musí
dělat. Víte, když jsem posledně seděl, tak se mně zkazily zuby; já myslím, že
to dělá ta čočka. Tak jsem si je musel dát spravit, že jo; a to byste nevěřil,
pane Holub, jaký kredit člověk dostane na zlaté zuby. Ono to budí důvěru, a taky
člověk začne líp trávit a tloustnout. Co platno, našinec musí pracovat s tím,
co má.</p>

<p class="mlptext">A kde máš peníze? povídám mu. Já mám tuhle v notese jedenáct
tvých podvodů, to dělá netto dvě stě šestnáct tisíc korun. Kde je máš?</p>

<p class="mlptext">Ale pane Holub, řekl Plichta, to víte, tady všechno patří mé
ženě. Obchod je obchod. Já nemám nic, než co mám při sobě: to je šest set
padesát korun, zlaté hodinky a zlaté zuby. Maminko, já pojedu s panem Holubem
do Prahy. Pane Holub, já ty zuby musím ještě splácet; to dělá tři sta korun, ty
tu zrovna nechám.</p>

<p class="mlptext">A sto padesát korun má dostat tvůj krejčí, připomněla maminka.</p>

<p class="mlptext">Máš pravdu, pravil Plichta. Pane Holub, já si potrpím na
správnost. Ono není nad to, mít ve všem pořádek, že jo. On je pak ten pořádek
vidět člověku na ksichtě. Když nemáš dluhy, můžeš se každému podívat do očí. To
už patří ke kšeftu, pane Holub. Maminko, okartáčuj mně trochu ten zimník, abych
ti nedělal v Praze ostudu. Tak, můžeme jet, pane Holub.</p>

<p class="mlptext">Tehdy ten Plichta dostal pět měsíců; ty ženské vám většinou
před porotou prohlásily, že mu ty peníze daly dobrovolně a že mu to odpouštějí.
Jenom jedna bába mu nic neslevila, a to byla bohatá vdova, kterou pumpnul jenom
o pět tisíc.</p>

<p class="mlptext">Půl roku nato jsem slyšel, že zas jsou v tahu nějaké dva
sňatkové podvody. To bude Plichta, řekl jsem si, ale dál jsem se o to nestaral.
V tu dobu jsem měl co dělat v Pardubicích na nádraží, protože tam působil jeden
kufrař, víte, co kradou na peroně zavazadla. A protože jsem měl asi hodinku od
Pardubic v jedné vesnici svou rodinu na letním bytě, vzal jsem pro ni do
kufříku párky a takové ty uzeniny; to víte, na vesnici je to vzácnost. A jak
tak jedu, prošel jsem ze zvyku celý vlak; a v jednom kupé vám sedí Plichta s takovou
starší dámou a něco vykládá, jak je ten svět zkažený.</p>

<p class="mlptext">Vincku, povídám, už zase někomu slibuješ manželství?</p>

<p class="mlptext">Plichta se začervenal a honem se té dámě omlouval, že má tady
s tím pánem obchodní jednání; a když za mnou vyšel na chodbičku, povídá káravě:
Pane Holub, to byste mně nemusel dělat před cizími lidmi; na mne stačí mrknout,
a jdu. Skrz co mě hledáte?</p>

<p class="mlptext">Máme tu zas dva případy, Plichto, povídám mu. Ale já mám dnes
jinou práci, já tě dám četníkům v Pardubicích.</p>

<p class="mlptext">Ale pane Holub, to mně nedělejte; já už jsem na vás zvyklý, vy
mě taky znáte, já půjdu raději s vámi. No tak, pane Holub, ze staré známosti.</p>

<p class="mlptext">To nejde, povídám, já nejdřív jdu za svou rodinou, to je
hodinka cesty. Co bych s tebou zatím dělal?</p>

<p class="mlptext">Já vás doprovodím, pane Holub, navrhoval Plichta. Aspoň vám ta
cesta líp uteče.</p>

<p class="mlptext">Nu dobrá, tak tedy šel ten Plichta se mnou; a když už jsme
byli za městem, povídá: Ukažte, pane Holub, já vám ten kufřík ponesu. Koukněte
se, pane Holub, já jsem starší člověk; a když vy mně před lidmi tykáte, tak to
dělá takový divný dojem.</p>

<p class="mlptext">Tak jsem ho pak představil své ženě a švagrové jako svého
starého přítele pana Plichtu. Poslouchejte, má švagrová je dost hezká holka a je
jí pětadvacet let, ale ten Plichta tak pěkně a solidně mluvil a dal dětem bonbony
– zkrátka, když jsme vypili kafe, navrhl pan Plichta, že by jako šel se slečnou
a s dětičkami na procházku, a jen tak na mne mrknul, jakože my chlapi si rozumíme
a že si mám se svou starou co povídat. Takový to byl ušlechtilý člověk. A když
se za hodinu vrátili, děti si vedly pana Plichtu za ruce, švagrová byla jako
růžička a při loučení mu moc dlouho tiskla ruku.</p>

<p class="mlptext">Poslouchej, Plichto, povídám mu potom, co tě to napadlo plést
naší Máničce hlavu?</p>

<p class="mlptext">To už je takový zvyk, řekl Plichta skoro smutně. Pane Holub,
já už za to ani nemůžu, to dělají ty zuby. Já mám z toho jen nepříjemnosti, že
jo. Já se ženskými nikdy nemluvím o lásce, to se na můj věk nepasuje; a vidíte,
právě na to berou nejvíc. Tak si někdy říkám, že mě ani nemilují kvůli mně, ale
ze zištnosti, protože vypadám na zajištěné postavení.</p>

<p class="mlptext">Když jsme zas byli v Pardubicích na nádraží, povídám mu,
Plichto, já tě přece musím dát četníkům, protože mám tady vyšetřit nějakou
krádež.</p>

<p class="mlptext">Pane Holub, prosil Plichta, tak mě zatím posaďte tuhle do
restaurace; já si dám čaj a přečtu si noviny – tady máte mé peníze, je to
čtrnáct tisíc a ještě něco; a bez peněz vám neuteču, vždyť nemám ani čím
zaplatit útratu.</p>

<p class="mlptext">Tak jsem ho posadil do nádražní restaurace a šel jsem po svém.
Za hodinu jsem nahlédl oknem; seděl na svém místě, na nose zlatý skřipec, a četl
noviny. Asi za půl hodiny jsem byl hotov a jdu za ním. Teď už seděl u vedlejšího
stolu s nějakou nápadně kyprou blond paní a důstojně káral sklepníka, že jí dal
v kafi škraloup. Když mě viděl, poroučel se té paničce a šel ke mně. Pane
Holub, povídá, nemohl byste mě sebrat až za týden? Já bych teď měl zrovna
nějakou práci.</p>

<p class="mlptext">Moc bohatá? ptám se ho.</p>

<p class="mlptext">Plichta jen mávnul rukou. Pane Holub, šeptal, ona má továrnu;
a moc by potřebovala zkušeného člověka, aby jí sem tam poradil. Teď zrovna má
platit nějaké nové stroje.</p>

<p class="mlptext">Aha, jářku, tak pojď, já tě představím. A jdu k té paničce. Tě
bůh, Lojzičko, povídám, pořád ještě lovíš tyhlety starší pány?</p>

<p class="mlptext">Ta blondýnka se začervenala až po lopatky a řekla: Žišmarjá,
pane Holub, já nevěděla, že ten pán je váš přítel!</p>

<p class="mlptext">Tak se hleď ztratit, povídám jí. Pan rada Dundr by chtěl s tebou
mluvit; to víš, on tomu říká podvody.</p>

<p class="mlptext">Plichta byl zdrcen. Pane Holub, řekl, to bych jakživ nevěřil,
že ta panička je taky podvodnice!</p>

<p class="mlptext">Je, říkám mu, a k tomu lehká ženská; představ si, že láká ze
starších pánů peníze pod slibem manželství.</p>

<p class="mlptext">Plichta přímo zbledl. Fuj tajksl, odplivl si, pak má člověk
těm ženským věřit! Pane Holub, tohle už přestává všecko!</p>

<p class="mlptext">Tak počkej tady, já na to, a já ti koupím lístek do Prahy.
Druhou nebo třetí?</p>

<p class="mlptext">Pane Holub, bránil se Plichta, to je škoda peněz. Jako zatčený
mám právo na cestu zdarma, že jo. To už mě svezte za erární peníze. Našinec
musí počítat s každým šestákem.</p>

<p class="mlptext">Celou cestu až do Prahy nadával Plichta na tu ženskou; to vám
bylo nejhlubší mravní rozhořčení, které jsem kdy viděl. Když jsme vystupovali v
Praze, povídá Plichta: Pane Holub, já vím, tentokrát to bude sedm měsíců; a mně
ta vězeňská strava nesvědčí. Helejte, já bych se ještě jednou rád slušně najed.
Těch čtrnáct tisíc, co jste mně vzal, to je všecko, co mně poslední případ
vynes, – tak ať mám z toho aspoň jednu večeři; a já bych se vám rád revanžoval
za to kafe.</p>

<p class="mlptext">Tak jsme šli spolu do jedné lepší hospody; Plichta si dal
roštěnku a vypil pět piv, a já jsem to zaplatil z jeho tobolky, když on předtím
třikrát přepočítal účet, aby nás sklepník neošidil.</p>

<p class="mlptext">Tak, a teď na direkci, povídám.</p>

<p class="mlptext">Moment, pane Holub, řekl Plichta. Já jsem měl s tím posledním
případem velikou režii. To byly čtyři cesty tam a zpátky po čtyřiceti osmi
korunách, to dělá tři sta osmdesát čtyři koruny. – Přitom si nasadil skřipec a počítal
na kusu papíru. – Potom diety, řekněme třicet korun za den, – já musím být
slušně živ, pane Holub, to patří ke kšeftu. Tak to dělá sto dvacet korun. Potom
jsem dal té slečně kytici za pětatřicet korun, to víte, to je taková
zdvořilost. Snubní prstýnek stál dvě stě čtyřicet, – byl jen pozlacený, pane
Holub; kdybych nebyl poctivý člověk, řekl bych, že je zlatý a počítal bych šest
stovek, že jo. Potom jsem jí koupil dort za třicet korun; pak máme pět dopisů
po koruně, a inzerát, na který jsem se s ní seznámil, stál osmnáct korun. Tak
to dělá osm set třicet dvě koruny, pane Holub. Prosím vás, ty peníze mně musíte
odpočítat; a já si je zatím nechám u vás. Já mám rád pořádek, pane Holub; aspoň
tu režii musím mít krytou. Tak, a teď můžeme jít.</p>

<p class="mlptext">A když už jsme byli na chodbě policejního ředitelství,
vzpomněl si ten Plichta najednou: Pane Holub, vždyť já jsem té slečně daroval
ještě lahvičku voňavky; tak to mám ještě dvacet korun k dobru.</p>

<p class="mlptext">Pak se pečlivě vysmrkal a nechal se s klidnou myslí odvést.“</p>

</div>
</body>
</html>