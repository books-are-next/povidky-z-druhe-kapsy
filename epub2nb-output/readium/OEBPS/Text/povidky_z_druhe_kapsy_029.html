<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Povídky z druhé kapsy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Poslední věci člověka</h2>

<p class="mlptextbez1radku">„Být odsouzen k smrti je hrozná zkušenost,“ děl na to
pan Kukla. „Já to znám, protože jsem kdysi prožil poslední chvíle před svou
vlastní popravou. To se rozumí, že to bylo ve snu; ale sen patří stejně k životu
člověka jako co jiného, třebaže jen tak na okraj. Na tom okraji už nezbývá
mnoho z tvé znamenitosti, člověče, nic z toho, čím se naparuješ v životě; ještě
tam zbývá pohlaví, strach, samolibost a několik jiných věcí, za které se
většinou stydíš; snad to jsou poslední věci člověka.</p>

<p class="mlptext">Jednou odpoledne jsem se vrátil domů, uštvaný jako zvíře,
tolik práce jsem měl za sebou; tak jsem si lehl na zem a usnul jsem jako kus
dřeva. Z ničeho nic se mi zdálo, že se otevřely dveře a v nich stojí naprosto
neznámý pán a za ním dva vojáci s nasazenými bajonety; já nevím proč, ale ti
vojáci měli kozácké uniformy. Vstaňte, řekl neznámý hrubě, připravte se, zítra
ráno bude na vás vykonán rozsudek smrti. Rozuměl jste?</p>

<p class="mlptext">Rozuměl, povídám; ale já nevím, proč vlastně –</p>

<p class="mlptext">Po tom nám nic není, utrhl se na mne ten pán. Tady máme rozkaz
vykonat popravu. – A bouchl za sebou dveřmi.</p>

<p class="mlptext">Potom jsem zůstal sám a přemýšlel jsem. Totiž já nevím: když
člověk přemýšlí ve snu, přemýšlí opravdu, nebo se mu jenom zdá, že přemýšlí?
Byly to mé myšlenky, nebo se mně ty myšlenky jenom zdály, tak jako se nám zdají
tváře? Já jenom vím, že jsem usilovně přemýšlel a přitom současně se těm
myšlenkám divil. První, čím jsem se obíral, bylo jakési škodolibé uspokojení,
že to je omyl; že zítra budu popraven nedopatřením a oni že z toho budou mít
ostudu. Ale zároveň s tím ve mně rostl takový nepokoj: že budu opravdu popraven
a nechám tu ženu a dítě; co s nimi bude, co si proboha počnou – To vám byla
skutečná bolest, tak jako by mně krvácelo srdce, ale současně přitom mě
příjemně uspokojovalo, že myslím tak starostlivě na ženu a dítě. Tak vida,
říkal jsem si, co je poslední myšlenka muže, který jde na smrt! Mne vám jaksi
těšilo, že se oddávám tak velikému oteckému žalu; připadalo mně to skoro
povznášející. To musím říci své ženě, liboval jsem si.</p>

<p class="mlptext">Ale tu mnou projelo leknutí: vzpomněl jsem si, že se popravy
obyčejně konají tuze časně, za úsvitu, ve čtyři nebo v pět hodin ráno, a že
tedy budu muset tak brzo vstávat, abych byl popraven. Já totiž nerad vstávám; a
teď ta představa, že mne ti vojáci už za svítání zburcují, zatlačila všechno
ostatní; mně kleslo srdce a já skoro plakal lítostí nad svým osudem. To byla
taková hrůza, že jsem se probudil a s úlevou si oddechl; ale své ženě jsem ten
sen nevypravoval.“</p>

<p class="mlphvezdicky">* * *</p>

<p class="mlptextbez1radku">„Poslední věci člověka,“ řekl pan Skřivánek a začervenal
se rozpaky. „Já bych vám něco vypravoval, ale třeba se vám to bude zdát hloupé.“</p>

<p class="mlptext">„Nebude,“ ubezpečoval ho pan Taussig. „Jen spusťte!“</p>

<p class="mlptext">„Já nevím,“ mínil pan Skřivánek nejistě. „Já jsem se totiž
jednou chtěl zastřelit, a tak – když tady pan Kukla mluvil o tom okraji života –
To je také takový okraj života, když se chce člověk zabít.“</p>

<p class="mlptext">„Jděte,“ řekl pan Karas, „a proč jste to chtěl udělat?“</p>

<p class="mlptext">„Z rozmazlenosti,“ pravil Skřivánek, červenaje se ještě víc. „Já
totiž jsem… já vám neumím snášet bolest. A tehdy jsem dostal zánět trojklaného
nervu – Doktoři říkají, že to bývá jedna z nejhorších bolestí, co kdy člověk – Já
nevím.“</p>

<p class="mlptext">„To je pravda,“ bručel doktor Vitásek. „Člověče, tak to vás
lituju. Vrací se vám to?“</p>

<p class="mlptext">„Vrací,“ zapálil se Skřivánek, „ale teď už nechci… To bych vám
totiž musel povídat –“</p>

<p class="mlptext">„Tak to povězte,“ povzbudil ho pan Doležal.</p>

<p class="mlptext">„To se dá těžko vyjádřit,“ bránil se plaše Skřivánek. „Vůbec…
už ta bolest…“</p>

<p class="mlptext">„To by člověk řval jako zvíře,“ podotkl doktor Vitásek.</p>

<p class="mlptext">„Ano. A když mně bylo nejhůř… třetí noci… dal jsem si browning
na noční stolek. Ještě hodinu, myslel jsem si, a déle to nevydržím. Proč já,
proč zrovna já musím tolik zkoušet? Já měl pořád pocit, že se tím na mně děje
strašné bezpráví. Proč já, proč zrovna já –“</p>

<p class="mlptext">„Měl jste si vzít prášky,“ zavrčel doktor Vitásek. „Trigemin
nebo veramon, adalin, algokratin, migradon –“</p>

<p class="mlptext">„Já je bral,“ protestoval Skřivánek. „Pane, já jich spolkl
tolik, že… že už vůbec přestaly účinkovat. Totiž… ty prášky uspaly mne, ale
bolest neuspaly, rozumíte? Bolest zůstala, ale už to nebyla má bolest, protože
já byl… tak omámen, že jsem se sám sobě ztrácel. Já jsem nevěděl o sobě, ale
věděl jsem o té bolesti; a tak se mně začalo zdát, že to je bolest někoho
jiného. Já toho jiného slyšel… on tak tiše vyl a bědoval; a mně ho bylo tak
strašně líto… mně tekly slzy lítostí. Já cítil, jak ta bolest roste – kristepane,
říkal jsem si, jak to ten člověk vydrží! Snad… snad bych ho měl zastřelit, aby
se tak netrápil! Ale v ten okamžik jsem se zhrozil… to přece nejde! Já nevím;
já najednou cítil takovou divnou úctu k jeho životu, právě proto, že tak
nesmírně trpí –“</p>

<p class="mlptext">Pan Skřivánek si mnul v rozpacích čelo. „Já nevím, jak bych
vám to vylíčil. Snad to bylo takové obluzení po těch práškách, ale přitom to
bylo tak nesmírně jasné… zrovna oslňující. Já měl vidinu, že ten, kdo trpí a sténá,
je lidstvo… že je to sám Člověk. A já jsem jenom svědek té trýzně… takový noční
hlídač u lože bolesti. Kdybych při tom nebyl, myslel jsem, tak by ta bolest
byla nadarmo; byla by jako nějaký velký čin, o kterém nikdo neví. Totiž
předtím… dokud to byla má bolest… jsem si připadal tak bídný jako červ… takový
nepatrný. Ale teď… když mne ta bolest přerostla… já cítil až s hrůzou, jak je
život veliký. Cítil jsem, že…“ Pan Skřivánek se zapotil rozpaky. „Nesmíte se
mně smát. Cítil jsem, že ta bolest je… nějaká oběť. A proto, rozumíte, proto
každé náboženství… kladlo bolest na oltář boží. Proto byly krvavé oběti… a mučedníci…
a Bůh na kříži. Já jsem pochopil, že… že… že z bolesti Člověka plyne nějaké
tajemné požehnání. Proto musíme trpět, aby se život posvětil. Žádná radost není
dost silná a veliká… A já jsem cítil, že vyjdu-li z toho, ponesu v sobě něco
jako svátost.“</p>

<p class="mlptext">„A nesete ji?“ zeptal se páter Voves se zájmem.</p>

<p class="mlptext">Pan Skřivánek se prudce zarděl. „Ale ne,“ řekl honem, „o tom
přec člověk neví. Ale od té doby… je ve mně taková úcta; všechno mně připadá
důležitější… každá maličkost i každý člověk, víte? Všechno má ohromnou cenu.
Když se dívám na západ slunce, říkám si, že to stojí za tu nesmírnou bolest.
Anebo lidi, jejich práce, jejich obyčejný život… všechno má cenu bolesti. A já
vím, že to je strašná a nevýslovná cena – A já věřím, že není žádné zlo ani
žádný trest; je jenom bolest, která slouží tomu, aby… aby život měl tu velikou
cenu –“ Pan Skřivánek se zarazil, nevěda jak dál. „Vy jste ke mně tak hodní,“
vyhrkl a dojatě se vysmrkal, aby si zakryl planoucí tvář.</p>
</div>
</body>
</html>