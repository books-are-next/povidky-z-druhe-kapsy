<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Telegram">
    <meta name="apple-mobile-web-app-capable" content="yes">
    <title>Telegram</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="21">
    <link rel="prev" href="./povidky_z_druhe_kapsy_023.html">
    <link rel="next" href="./povidky_z_druhe_kapsy_025.html">
    <link rel="self" href="povidky_z_druhe_kapsy_024.html">
    <meta name="identifier" content="capek-povidky-z-druhe-kapsy-bf25a65">
    <meta name="role" content="chapter">
  </head>
  <body data-nb-words="1561" data-nb-chars="8955" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_023.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="8"><span class="idea" data-nb-ref-number="1" id="idea1" data-nb-words="1" data-nb-chars="8">Telegram</span></h1>
        <p class="chunk" data-nb-ref-number="2" id="chunk2" data-nb-words="149" data-nb-chars="900"><span class="idea" data-nb-ref-number="2" id="idea2" data-nb-words="149" data-nb-chars="900">„Ono se&nbsp;řekne maličkosti,“ usoudil pan Doležal. „Já jsem pozoroval, že&nbsp;lidé se&nbsp;obyčejně chovají přirozeně a&nbsp;upřímně, jen pokud jde o&nbsp;ty&nbsp;maličké a&nbsp;všední věci; ale jakmile se&nbsp;octnou ve&nbsp;výjimečné a&nbsp;patetické situaci, tu&nbsp;vám jako by&nbsp;do&nbsp;nich vjel nějaký nový člověk; začnou mluvit jiným, abych tak řekl, dramatickým hlasem a&nbsp;užívají jiných slov, jiných argumentů, ba&nbsp;i&nbsp;jiných citů než normálně; především propuká v&nbsp;nich statečnost, prestiž, obětavost a&nbsp;jiné takové hrdinné a&nbsp;charakterní vlastnosti. Ono to&nbsp;je, jako by&nbsp;se&nbsp;nadýchali nějakého ozónu, takže musejí dělat veliká gesta; nebo v&nbsp;tom je&nbsp;jakési tajné uspokojení, že&nbsp;se&nbsp;octli v&nbsp;mimořádné a&nbsp;katastrofální situaci, a&nbsp;jaksi se&nbsp;tím vypínají a&nbsp;kochají; zkrátka, začnou se&nbsp;chovat jako hrdinové na&nbsp;jevišti. Když pak se&nbsp;ta&nbsp;dramatická situace přežene, vrátí se&nbsp;i&nbsp;oni do&nbsp;svých normálních rozměrů; ale to&nbsp;potom cítí drobet trapně jako zklamání a&nbsp;vystřízlivění.</span></p>
        <p class="chunk" data-nb-ref-number="3" id="chunk3" data-nb-words="96" data-nb-chars="599"><span class="idea" data-nb-ref-number="3" id="idea3" data-nb-words="96" data-nb-chars="599">Já&nbsp;mám jednoho bratrance, Kalous se&nbsp;jmenuje, takový řádný a&nbsp;důstojný ouřada, občan a&nbsp;otec rodiny, trochu bačkora a&nbsp;trochu pedant, jak už&nbsp;my&nbsp;zralí mužští býváme. Paní Kalousová je&nbsp;hodná a&nbsp;domácká panička, vzorná rodinná kvočna, pokorná manželka, takzvaný domácí ošlapek a&nbsp;tak dále. Potom dcera, hezká holka jménem Věra, která zrovna tehdy byla ve&nbsp;Francii, aby se&nbsp;naučila francouzsky a&nbsp;složila zkoušky pro ten případ, kdyby se&nbsp;nevdala. Konečně syn, klacek a&nbsp;gymnazista, řečený Tonda, dobrý forvard v&nbsp;kopané, ale tuze slabý v&nbsp;učení. Zkrátka typická a&nbsp;normální dobrá rodina takzvané lepší střední třídy.</span></p>
        <p class="chunk" data-nb-ref-number="4" id="chunk4" data-nb-words="54" data-nb-chars="334"><span class="idea" data-nb-ref-number="4" id="idea4" data-nb-words="54" data-nb-chars="334">Jednou tedy seděli Kalousovi u&nbsp;oběda, když někdo zazvonil; ve&nbsp;dveřích se&nbsp;objeví paní Kalousová, utírá si&nbsp;ruce do&nbsp;zástěry a&nbsp;povídá zrudlá rozčilením: Ježíšmarjá, tati, přišel nějaký telegram. – To&nbsp;přece víte, jak se&nbsp;ženské poděsí, když přijde telegram; nejspíš to&nbsp;už&nbsp;patří k&nbsp;jejich vnitřním funkcím, že&nbsp;pořád čekají nějakou ránu osudu.</span></p>
        <p class="chunk" data-nb-ref-number="5" id="chunk5" data-nb-words="35" data-nb-chars="203"><span class="idea" data-nb-ref-number="5" id="idea5" data-nb-words="35" data-nb-chars="203">Nono, maminko, bručel pan Kalous, snaže se&nbsp;zachovat důstojný klid, kdopak to&nbsp;asi tento. – Ale ruka se&nbsp;mu&nbsp;třásla, když ten telegram otvíral. Všichni, i&nbsp;služka ve&nbsp;dveřích, bez dechu zírali na&nbsp;hlavu rodiny.</span></p>
        <p class="chunk" data-nb-ref-number="6" id="chunk6" data-nb-words="19" data-nb-chars="107"><span class="idea" data-nb-ref-number="6" id="idea6" data-nb-words="19" data-nb-chars="107">To&nbsp;je&nbsp;od&nbsp;Věry, řekl konečně Kalous jakýmsi nesvým hlasem. Ale ať&nbsp;mě&nbsp;čert, rozumím-li z&nbsp;toho jedinému slovu.</span></p>
        <p class="chunk" data-nb-ref-number="7" id="chunk7" data-nb-words="4" data-nb-chars="29"><span class="idea" data-nb-ref-number="7" id="idea7" data-nb-words="4" data-nb-chars="29">Ukaž, vyhrkla paní Kalousová.</span></p>
        <p class="chunk" data-nb-ref-number="8" id="chunk8" data-nb-words="18" data-nb-chars="112"><span class="idea" data-nb-ref-number="8" id="idea8" data-nb-words="18" data-nb-chars="112">Počkej, pravil přísně Kalous. Ono to&nbsp;je&nbsp;nějak zkomolené. Tady je&nbsp;Gadete un&nbsp;ucjarc peuige bellevue grenoble vera.</span></p>
        <p class="chunk" data-nb-ref-number="9" id="chunk9" data-nb-words="7" data-nb-chars="38"><span class="idea" data-nb-ref-number="9" id="idea9" data-nb-words="7" data-nb-chars="38">Co&nbsp;to&nbsp;má&nbsp;být? vydechla paní Kalousová.</span></p>
        <p class="chunk" data-nb-ref-number="10" id="chunk10" data-nb-words="25" data-nb-chars="118"><span class="idea" data-nb-ref-number="10" id="idea10" data-nb-words="25" data-nb-chars="118">Tak se&nbsp;na&nbsp;to&nbsp;podívej, děl jízlivě Kalous, když si&nbsp;myslíš, že&nbsp;tomu budeš rozumět líp než já! No&nbsp;tak, už&nbsp;víš, co&nbsp;tam je?</span></p>
        <p class="chunk" data-nb-ref-number="11" id="chunk11" data-nb-words="19" data-nb-chars="127"><span class="idea" data-nb-ref-number="11" id="idea11" data-nb-words="19" data-nb-chars="127">Paní Kalousové se&nbsp;zalily oči slzami nad neblahým telegramem. Něco se&nbsp;Věře stalo, zašeptala. Jináč by&nbsp;nám jistě netelegrafovala!</span></p>
        <p class="chunk" data-nb-ref-number="12" id="chunk12" data-nb-words="40" data-nb-chars="228"><span class="idea" data-nb-ref-number="12" id="idea12" data-nb-words="40" data-nb-chars="228">To&nbsp;také vím, křikl Kalous a&nbsp;oblékal si&nbsp;kabát; patrně se&nbsp;nehodilo, aby v&nbsp;tak vážné situaci zůstal bez kabátu. Jděte do&nbsp;kuchyně, Andulo, kázal služce; načež řekl tragicky: Telegram je&nbsp;z&nbsp;Grenoblu. Já&nbsp;myslím, že&nbsp;Věra s&nbsp;někým utekla.</span></p>
        <p class="chunk" data-nb-ref-number="13" id="chunk13" data-nb-words="6" data-nb-chars="34"><span class="idea" data-nb-ref-number="13" id="idea13" data-nb-words="6" data-nb-chars="34">S&nbsp;kým, zhrozila se&nbsp;paní Kalousová.</span></p>
        <p class="chunk" data-nb-ref-number="14" id="chunk14" data-nb-words="37" data-nb-chars="214"><span class="idea" data-nb-ref-number="14" id="idea14" data-nb-words="37" data-nb-chars="214">Copak já&nbsp;vím? burácel pan Kalous. Jistě s&nbsp;nějakým ničemou nebo umělcem! Tohle máš tu&nbsp;ženskou samostatnost! Já&nbsp;něco takového čekal! Já&nbsp;ji&nbsp;tam nerad pouštěl, do&nbsp;té&nbsp;zatracené Paříže! Ale ty, ty&nbsp;ses pořád přimlouvala –</span></p>
        <p class="chunk" data-nb-ref-number="15" id="chunk15" data-nb-words="45" data-nb-chars="239"><span class="idea" data-nb-ref-number="15" id="idea15" data-nb-words="45" data-nb-chars="239">Já&nbsp;že&nbsp;jsem to&nbsp;chtěla? vzkypěla paní Kalousová. To&nbsp;tys jí&nbsp;pořád kázal, že&nbsp;se&nbsp;musí něčemu naučit, že&nbsp;se&nbsp;musí sama živit! Vtom zavzlykala a&nbsp;zhroutila se&nbsp;na&nbsp;židli: Kriste Ježíši, nešťastná Věra! Snad se&nbsp;jí&nbsp;něco stalo – Třeba tam leží nemocná –</span></p>
        <p class="chunk" data-nb-ref-number="16" id="chunk16" data-nb-words="32" data-nb-chars="175"><span class="idea" data-nb-ref-number="16" id="idea16" data-nb-words="32" data-nb-chars="175">Pan Kalous začal přecházet rozčileně po&nbsp;pokoji. Nemocná, volal, proč by&nbsp;byla nemocná? Jen aby to&nbsp;nebyl nějaký pokus o&nbsp;sebevraždu! Ten chlap ji&nbsp;třeba unesl – a&nbsp;pak ji&nbsp;opustil –</span></p>
        <p class="chunk" data-nb-ref-number="17" id="chunk17" data-nb-words="19" data-nb-chars="107"><span class="idea" data-nb-ref-number="17" id="idea17" data-nb-words="19" data-nb-chars="107">Paní Kalousová si&nbsp;počala odvazovat zástěru. Já&nbsp;pro ni&nbsp;pojedu, prohlásila štkajíc. Já&nbsp;ji&nbsp;tam nenechám – já&nbsp;–</span></p>
        <p class="chunk" data-nb-ref-number="18" id="chunk18" data-nb-words="5" data-nb-chars="36"><span class="idea" data-nb-ref-number="18" id="idea18" data-nb-words="5" data-nb-chars="36">Nikam nepojedeš, rozkřikl se&nbsp;Kalous.</span></p>
        <p class="chunk" data-nb-ref-number="19" id="chunk19" data-nb-words="28" data-nb-chars="167"><span class="idea" data-nb-ref-number="19" id="idea19" data-nb-words="28" data-nb-chars="167">Paní Kalousová se&nbsp;vztyčila; ještě nikdy ji&nbsp;neviděli tak důstojnou. Já&nbsp;jsem matka, Kalousi, řekla. Já&nbsp;vím, co&nbsp;je&nbsp;má&nbsp;povinnost. – Načež se&nbsp;vzdálila s&nbsp;jakousi velebností.</span></p>
        <p class="chunk" data-nb-ref-number="20" id="chunk20" data-nb-words="34" data-nb-chars="197"><span class="idea" data-nb-ref-number="20" id="idea20" data-nb-words="34" data-nb-chars="197">Oba muži, totiž otec Kalous a&nbsp;Tonda kluk, osaměli. – Musíme být připraveni na&nbsp;nejhorší, řekl Kalous temně. Třeba byla Věra někam zavlečena – Neříkej před matkou nic. Já&nbsp;pojedu sám do&nbsp;toho Grenoblu.</span></p>
        <p class="chunk" data-nb-ref-number="21" id="chunk21" data-nb-words="21" data-nb-chars="115"><span class="idea" data-nb-ref-number="21" id="idea21" data-nb-words="21" data-nb-chars="115">Otče, pravil Tonda nejhlubším hlasem – jindy říkal tati –, nech to&nbsp;mně; já&nbsp;tam pojedu; já&nbsp;umím trochu francouzsky –</span></p>
        <p class="chunk" data-nb-ref-number="22" id="chunk22" data-nb-words="23" data-nb-chars="131"><span class="idea" data-nb-ref-number="22" id="idea22" data-nb-words="23" data-nb-chars="131">Takového kluka by&nbsp;se&nbsp;tam lekli, uryl otec Kalous. Já&nbsp;své dítě zachráním! Pojedu nejbližším vlakem – Jen aby už&nbsp;nebylo příliš pozdě!</span></p>
        <p class="chunk" data-nb-ref-number="23" id="chunk23" data-nb-words="20" data-nb-chars="118"><span class="idea" data-nb-ref-number="23" id="idea23" data-nb-words="20" data-nb-chars="118">Vlakem, posmíval se&nbsp;Tonda. Ještě že&nbsp;tam nechceš běžet pěšky! Kdybych já&nbsp;jel, tak bych letěl aeroplánem do&nbsp;Štrasburku –</span></p>
        <p class="chunk" data-nb-ref-number="24" id="chunk24" data-nb-words="24" data-nb-chars="150"><span class="idea" data-nb-ref-number="24" id="idea24" data-nb-words="24" data-nb-chars="150">A&nbsp;myslíš, že&nbsp;já&nbsp;bych neletěl? křikl otec Kalous. Abys věděl, poletím! Ale toho ničemu, děl bojovně, mávaje pěstmi, toho já&nbsp;rrrozdrtím! Nešťastné dítě!</span></p>
        <p class="chunk" data-nb-ref-number="25" id="chunk25" data-nb-words="61" data-nb-chars="314"><span class="idea" data-nb-ref-number="25" id="idea25" data-nb-words="61" data-nb-chars="314">Tonda mu&nbsp;položil ruku na&nbsp;rameno; to&nbsp;vám byl zázrak, jak ten klacek v&nbsp;tu&nbsp;ránu zmužněl. Otče, řekl konejšivě, to&nbsp;není pro tebe; ty&nbsp;jsi na&nbsp;to&nbsp;starý. Spolehni se&nbsp;na&nbsp;mne; to&nbsp;víš, že&nbsp;udělám pro sestru, co&nbsp;je&nbsp;v&nbsp;lidské moci. – Do&nbsp;té&nbsp;chvíle ovšem, jako mladší bratři vůbec, choval k&nbsp;sestře jen upřímné a&nbsp;chlapské opovržení.</span></p>
        <p class="chunk" data-nb-ref-number="26" id="chunk26" data-nb-words="36" data-nb-chars="190"><span class="idea" data-nb-ref-number="26" id="idea26" data-nb-words="36" data-nb-chars="190">Otec Kalous potřásl hlavou. Ne, pravil pochmurně, to&nbsp;je&nbsp;má&nbsp;věc. Na&nbsp;nikoho se&nbsp;nemůže dítě tak spolehnout jako na&nbsp;otce. Já&nbsp;tam jedu, Tondo. Ty&nbsp;zatím musíš být oporou matce. To&nbsp;víš, ty&nbsp;ženské –</span></p>
        <p class="chunk" data-nb-ref-number="27" id="chunk27" data-nb-words="16" data-nb-chars="109"><span class="idea" data-nb-ref-number="27" id="idea27" data-nb-words="16" data-nb-chars="109">V&nbsp;tu&nbsp;chvíli vešla paní Kalousová, oblečená ven; kupodivu naprosto nevypadala jako někdo, kdo potřebuje opory.</span></p>
        <p class="chunk" data-nb-ref-number="28" id="chunk28" data-nb-words="6" data-nb-chars="35"><span class="idea" data-nb-ref-number="28" id="idea28" data-nb-words="6" data-nb-chars="35">Prosím tě, kam jdeš? vyhrkl Kalous.</span></p>
        <p class="chunk" data-nb-ref-number="29" id="chunk29" data-nb-words="16" data-nb-chars="88"><span class="idea" data-nb-ref-number="29" id="idea29" data-nb-words="16" data-nb-chars="88">Do&nbsp;banky, řekla cize statečná žena. Pro své peníze. Abych jela za&nbsp;svou dcerou do&nbsp;ciziny.</span></p>
        <p class="chunk" data-nb-ref-number="30" id="chunk30" data-nb-words="3" data-nb-chars="24"><span class="idea" data-nb-ref-number="30" id="idea30" data-nb-words="3" data-nb-chars="24">Nesmysl, vybuchl Kalous.</span></p>
        <p class="chunk" data-nb-ref-number="31" id="chunk31" data-nb-words="15" data-nb-chars="86"><span class="idea" data-nb-ref-number="31" id="idea31" data-nb-words="15" data-nb-chars="86">Žádný nesmysl, pravila chladně paní Kalousová. Já&nbsp;vím, co&nbsp;dělám. A&nbsp;vím, proč to&nbsp;dělám.</span></p>
        <p class="chunk" data-nb-ref-number="32" id="chunk32" data-nb-words="12" data-nb-chars="68"><span class="idea" data-nb-ref-number="32" id="idea32" data-nb-words="12" data-nb-chars="68">Ženo, řekl Kalous odhodlaně, abys tedy věděla, já&nbsp;jedu za&nbsp;Věrou sám.</span></p>
        <p class="chunk" data-nb-ref-number="33" id="chunk33" data-nb-words="23" data-nb-chars="132"><span class="idea" data-nb-ref-number="33" id="idea33" data-nb-words="23" data-nb-chars="132">Ty? pravila paní Kalousová s&nbsp;jakýmsi opovržením. Co&nbsp;ty&nbsp;bys tam byl platen? Nač by&nbsp;ses tak vyrušoval ze&nbsp;svého pohodlí, dodala drtivě.</span></p>
        <p class="chunk" data-nb-ref-number="34" id="chunk34" data-nb-words="35" data-nb-chars="192"><span class="idea" data-nb-ref-number="34" id="idea34" data-nb-words="35" data-nb-chars="192">Otec Kalous se&nbsp;vypnul a&nbsp;zrudl. Jen se&nbsp;nestarej, řekl ostře, co&nbsp;tam budu platen. Já&nbsp;už&nbsp;mám dobře zváženo, co&nbsp;se&nbsp;musí stát. Jsem připraven na&nbsp;všechno. Řekni služebné, ať&nbsp;mně uchystá kufřík, ano?</span></p>
        <p class="chunk" data-nb-ref-number="35" id="chunk35" data-nb-words="14" data-nb-chars="84"><span class="idea" data-nb-ref-number="35" id="idea35" data-nb-words="14" data-nb-chars="84">Já&nbsp;tě&nbsp;znám, pravila paní Kalousová. Když ti&nbsp;tvůj šéf nedá dovolení, nepojedeš nikam.</span></p>
        <p class="chunk" data-nb-ref-number="36" id="chunk36" data-nb-words="34" data-nb-chars="173"><span class="idea" data-nb-ref-number="36" id="idea36" data-nb-words="34" data-nb-chars="173">Já&nbsp;kašlu na&nbsp;šéfa! rozkřikl se&nbsp;Kalous. Já&nbsp;kašlu na&nbsp;úřad! Ať&nbsp;mě&nbsp;vyhodí! Já&nbsp;už&nbsp;se&nbsp;nějak uživím! Já&nbsp;jsem se&nbsp;po&nbsp;celý život obětoval rodině a&nbsp;budu obětovat i&nbsp;to&nbsp;poslední, rozumíš?</span></p>
        <p class="chunk" data-nb-ref-number="37" id="chunk37" data-nb-words="36" data-nb-chars="184"><span class="idea" data-nb-ref-number="37" id="idea37" data-nb-words="36" data-nb-chars="184">Paní Kalousová se&nbsp;snesla na&nbsp;kraj židle. Muži, děla sevřeně, pochop přece, oč&nbsp;jde! Vždyť já&nbsp;ji&nbsp;jedu ošetřovat! Já&nbsp;mám tušení, že&nbsp;se&nbsp;Věra potácí mezi životem a&nbsp;smrtí! Já&nbsp;musím být u&nbsp;ní&nbsp;–</span></p>
        <p class="chunk" data-nb-ref-number="38" id="chunk38" data-nb-words="31" data-nb-chars="188"><span class="idea" data-nb-ref-number="38" id="idea38" data-nb-words="31" data-nb-chars="188">A&nbsp;já&nbsp;mám tušení, kázal Kalous, že&nbsp;je&nbsp;ve&nbsp;spárech nějakého padoucha. Kdybychom aspoň věděli, co&nbsp;ten telegram znamená, abychom se&nbsp;mohli připravit – – na&nbsp;to&nbsp;nejhorší, zakvílela paní Kalousová.</span></p>
        <p class="chunk" data-nb-ref-number="39" id="chunk39" data-nb-words="17" data-nb-chars="86"><span class="idea" data-nb-ref-number="39" id="idea39" data-nb-words="17" data-nb-chars="86">Možná, řekl ponuře Kalous. Já&nbsp;už&nbsp;se&nbsp;bojím na&nbsp;to&nbsp;myslet, co&nbsp;v&nbsp;tom telegramu vlastně je.</span></p>
        <p class="chunk" data-nb-ref-number="40" id="chunk40" data-nb-words="15" data-nb-chars="89"><span class="idea" data-nb-ref-number="40" id="idea40" data-nb-words="15" data-nb-chars="89">Poslyš, ozvala se&nbsp;nejistě paní Kalousová, snad bychom se&nbsp;na&nbsp;to&nbsp;mohli zeptat pana Horváta.</span></p>
        <p class="chunk" data-nb-ref-number="41" id="chunk41" data-nb-words="5" data-nb-chars="31"><span class="idea" data-nb-ref-number="41" id="idea41" data-nb-words="5" data-nb-chars="31">Nač vlastně? zarazil se&nbsp;Kalous.</span></p>
        <p class="chunk" data-nb-ref-number="42" id="chunk42" data-nb-words="14" data-nb-chars="66"><span class="idea" data-nb-ref-number="42" id="idea42" data-nb-words="14" data-nb-chars="66">Na&nbsp;to, co&nbsp;v&nbsp;tom telegramu je. Pan Horvát přece luští tyhle šifry –</span></p>
        <p class="chunk" data-nb-ref-number="43" id="chunk43" data-nb-words="28" data-nb-chars="152"><span class="idea" data-nb-ref-number="43" id="idea43" data-nb-words="28" data-nb-chars="152">To&nbsp;je&nbsp;pravda, oddechl si&nbsp;Kalous. Ten by&nbsp;to&nbsp;mohl rozluštit! Andulo, zařval, skočte do&nbsp;pátého patra k&nbsp;panu Horvátovi, že&nbsp;ho&nbsp;moc prosíme, aby k&nbsp;nám přišel!</span></p>
        <p class="chunk" data-nb-ref-number="44" id="chunk44" data-nb-words="55" data-nb-chars="293"><span class="idea" data-nb-ref-number="44" id="idea44" data-nb-words="55" data-nb-chars="293">Abyste věděli, ten pan Horvát je&nbsp;něčím v&nbsp;naší výzvědné službě a&nbsp;má&nbsp;hlavně na&nbsp;práci dešifrování těchhle tajných abeced. To&nbsp;prý je&nbsp;geniální člověk, ten Horvát; když se&nbsp;mu&nbsp;na&nbsp;to&nbsp;nechá pokdy, tak rozřeší každou šifru; ale ona to&nbsp;je&nbsp;hrozná páračka a&nbsp;každý, kdo to&nbsp;dělá, je&nbsp;z&nbsp;toho tak trochu blázen.</span></p>
        <p class="chunk" data-nb-ref-number="45" id="chunk45" data-nb-words="24" data-nb-chars="132"><span class="idea" data-nb-ref-number="45" id="idea45" data-nb-words="24" data-nb-chars="132">Tedy ten pan Horvát přišel za&nbsp;chvíli ke&nbsp;Kalousovům; on&nbsp;to&nbsp;je&nbsp;takový titěrný a&nbsp;nervózní človíček a&nbsp;strašně je&nbsp;z&nbsp;něho cítit pfefrminc.</span></p>
        <p class="chunk" data-nb-ref-number="46" id="chunk46" data-nb-words="20" data-nb-chars="129"><span class="idea" data-nb-ref-number="46" id="idea46" data-nb-words="20" data-nb-chars="129">Pane Horvát, pravil Kalous, já&nbsp;jsem tuhle dostal takový nerozřešitelný telegram; tak jsme mysleli, kdybyste snad byl tak laskav –</span></p>
        <p class="chunk" data-nb-ref-number="47" id="chunk47" data-nb-words="17" data-nb-chars="106"><span class="idea" data-nb-ref-number="47" id="idea47" data-nb-words="17" data-nb-chars="106">Ukažte, řekl pan Horvát, přečetl si&nbsp;ten telegram a&nbsp;zůstal sedět s&nbsp;polozavřenýma očima. Bylo hrobové ticho.</span></p>
        <p class="chunk" data-nb-ref-number="48" id="chunk48" data-nb-words="14" data-nb-chars="64"><span class="idea" data-nb-ref-number="48" id="idea48" data-nb-words="14" data-nb-chars="64">No&nbsp;ja, ozval se&nbsp;ten Horvát za&nbsp;chvíli, a&nbsp;od&nbsp;koho ten telegram je?</span></p>
        <p class="chunk" data-nb-ref-number="49" id="chunk49" data-nb-words="10" data-nb-chars="63"><span class="idea" data-nb-ref-number="49" id="idea49" data-nb-words="10" data-nb-chars="63">Od&nbsp;naší dcery Věry, vysvětloval Kalous. Ona študuje ve&nbsp;Francii.</span></p>
        <p class="chunk" data-nb-ref-number="50" id="chunk50" data-nb-words="22" data-nb-chars="116"><span class="idea" data-nb-ref-number="50" id="idea50" data-nb-words="22" data-nb-chars="116">Aha, řekl pan Horvát a&nbsp;vstal. Tak jí&nbsp;pošlete telegraficky asi dvě stě franků do&nbsp;hotelu Bellevue v&nbsp;Grenoblu, a&nbsp;je&nbsp;to.</span></p>
        <p class="chunk" data-nb-ref-number="51" id="chunk51" data-nb-words="7" data-nb-chars="46"><span class="idea" data-nb-ref-number="51" id="idea51" data-nb-words="7" data-nb-chars="46">Vy&nbsp;jste ten telegram rozluštil? vyhrkl Kalous.</span></p>
        <p class="chunk" data-nb-ref-number="52" id="chunk52" data-nb-words="36" data-nb-chars="204"><span class="idea" data-nb-ref-number="52" id="idea52" data-nb-words="36" data-nb-chars="204">Kdepak, bručel pan Horvát. To&nbsp;přece není žádná šifra, to&nbsp;je&nbsp;jen zkomolený text. Ale prosím vás, co&nbsp;by&nbsp;mohla taková mladá holka telegrafovat? Nejspíš ztratila taštičku s&nbsp;penězi, a&nbsp;je&nbsp;to. To&nbsp;se&nbsp;totiž stává.</span></p>
        <p class="chunk" data-nb-ref-number="53" id="chunk53" data-nb-words="15" data-nb-chars="84"><span class="idea" data-nb-ref-number="53" id="idea53" data-nb-words="15" data-nb-chars="84">A&nbsp;nemohlo… nemohlo by&nbsp;snad v&nbsp;tom telegramu být něco horšího? ptal se&nbsp;nejistě Kalous.</span></p>
        <p class="chunk" data-nb-ref-number="54" id="chunk54" data-nb-words="27" data-nb-chars="165"><span class="idea" data-nb-ref-number="54" id="idea54" data-nb-words="27" data-nb-chars="165">Proč by&nbsp;v&nbsp;něm zrovna bylo něco horšího? namítal pan Horvát s&nbsp;podivem. Poslouchejte, ono se&nbsp;vždycky spíš stane něco obyčejného. Tyhle ženské taštičky nejsou k&nbsp;ničemu.</span></p>
        <p class="chunk" data-nb-ref-number="55" id="chunk55" data-nb-words="7" data-nb-chars="44"><span class="idea" data-nb-ref-number="55" id="idea55" data-nb-words="7" data-nb-chars="44">Tak vám děkujeme, pane, řekl Kalous mrazivě.</span></p>
        <p class="chunk" data-nb-ref-number="56" id="chunk56" data-nb-words="7" data-nb-chars="34"><span class="idea" data-nb-ref-number="56" id="idea56" data-nb-words="7" data-nb-chars="34">Není zač, bručel pan Horvát a&nbsp;šel.</span></p>
        <p class="chunk" data-nb-ref-number="57" id="chunk57" data-nb-words="21" data-nb-chars="120"><span class="idea" data-nb-ref-number="57" id="idea57" data-nb-words="21" data-nb-chars="120">U&nbsp;Kalousů bylo chvilku ticho. Poslyš, ozval se&nbsp;Kalous rozpačitě, mně se&nbsp;ten Horvát moc nelíbí; je&nbsp;to… hm, takový hrubec.</span></p>
        <p class="chunk" data-nb-ref-number="58" id="chunk58" data-nb-words="15" data-nb-chars="98"><span class="idea" data-nb-ref-number="58" id="idea58" data-nb-words="15" data-nb-chars="98">Paní Kalousová si&nbsp;počala rozepínat své vycházkové šaty. Protiva, řekla. Ty, pošleš Věře ty&nbsp;peníze?</span></p>
        <p class="chunk" data-nb-ref-number="59" id="chunk59" data-nb-words="19" data-nb-chars="118"><span class="idea" data-nb-ref-number="59" id="idea59" data-nb-words="19" data-nb-chars="118">Ale pošlu, bručel Kalous podrážděně. Husa pitomá, musí ztratit taštičku! Copak já&nbsp;peníze kradu? Zasloužila by&nbsp;si&nbsp;pár –</span></p>
        <p class="chunk" data-nb-ref-number="60" id="chunk60" data-nb-words="20" data-nb-chars="107"><span class="idea" data-nb-ref-number="60" id="idea60" data-nb-words="20" data-nb-chars="107">Já&nbsp;šetřím jako blázen, dodávala paní Kalousová trpce, a&nbsp;ona, frajlinka, si&nbsp;nedá pozor! Je&nbsp;to&nbsp;s&nbsp;těmi dětmi –</span></p>
        <p class="chunk" data-nb-ref-number="61" id="chunk61" data-nb-words="47" data-nb-chars="255"><span class="idea" data-nb-ref-number="61" id="idea61" data-nb-words="47" data-nb-chars="255">A&nbsp;ty&nbsp;tu&nbsp;neokouněj a&nbsp;jdi se&nbsp;učit, kluku líná, utrhl se&nbsp;Kalous na&nbsp;Tondu a&nbsp;loudal se&nbsp;na&nbsp;poštu. Jakživ prý nebyl tak dožrán jako tehdy. A&nbsp;toho Horváta považoval od&nbsp;té&nbsp;doby za&nbsp;člověka jaksi nedelikátního, cynického a&nbsp;téměř neslušného, jako by&nbsp;ho&nbsp;nějak urazil.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_025.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>