<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Smrt barona Gandary">
    <meta name="apple-mobile-web-app-capable" content="yes">
    <title>Smrt barona Gandary</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="12">
    <link rel="prev" href="./povidky_z_druhe_kapsy_014.html">
    <link rel="next" href="./povidky_z_druhe_kapsy_016.html">
    <link rel="self" href="povidky_z_druhe_kapsy_015.html">
    <meta name="identifier" content="capek-povidky-z-druhe-kapsy-c1c4a86">
    <meta name="role" content="chapter">
  </head>
  <body data-nb-words="1485" data-nb-chars="8431" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_014.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="3" data-nb-chars="19"><span class="idea" data-nb-ref-number="1" id="idea1" data-nb-words="3" data-nb-chars="19">Smrt barona Gandary</span></h1>
        <p class="chunk" data-nb-ref-number="2" id="chunk2" data-nb-words="148" data-nb-chars="825"><span class="idea" data-nb-ref-number="2" id="idea2" data-nb-words="148" data-nb-chars="825">„Poslouchejte,“ děl na&nbsp;to&nbsp;pan Menšík, „to oni toho vraha jistě chytli, ti&nbsp;poldové v&nbsp;Liverpoolu; to&nbsp;byl řemeslný zločin, a&nbsp;na&nbsp;takový se&nbsp;obyčejně přijde. V&nbsp;takovém pádě seberou všechny notorické lumpy, co&nbsp;zrovna běhají na&nbsp;svobodě, a&nbsp;teď, chlape, pověz, jaké máš alibi. A&nbsp;když nemá alibi, tak je&nbsp;to&nbsp;on. Ona policie nerada pracuje s&nbsp;neznámými činiteli nebo veličinami; abych tak řekl, hledí je&nbsp;uvést na&nbsp;známé čili notorické veličiny. Jak jednou někoho dostanou do&nbsp;rukou, tak si&nbsp;ho&nbsp;změří a&nbsp;vezmou mu&nbsp;daktýlky, a&nbsp;pak už&nbsp;je&nbsp;to&nbsp;jejich člověk; od&nbsp;té&nbsp;doby se&nbsp;k&nbsp;němu s&nbsp;důvěrou obracejí, jakmile se&nbsp;něco šustne; jdou k&nbsp;němu ze&nbsp;staré známosti, jako člověk chodí k&nbsp;svému holiči nebo do&nbsp;své trafiky. Horší je, když se&nbsp;nějakého toho zločinu dopustí neodborník nebo nováček, řekněme vy&nbsp;nebo já; to&nbsp;už&nbsp;má&nbsp;policie těžší dostat se&nbsp;mu&nbsp;na&nbsp;kobylku.</span></p>
        <p class="chunk" data-nb-ref-number="3" id="chunk3" data-nb-words="161" data-nb-chars="859"><span class="idea" data-nb-ref-number="3" id="idea3" data-nb-words="161" data-nb-chars="859">Já&nbsp;mám na&nbsp;policejní direkci jednoho příbuzného, jmenuje se&nbsp;rada Pitr a&nbsp;je&nbsp;to&nbsp;strýc mé&nbsp;ženy. Tak ten pan Pitr říká, když je&nbsp;to&nbsp;loupež, tak to&nbsp;udělal nějaký odborník; a&nbsp;když je&nbsp;to&nbsp;vražda, tak to&nbsp;bude nejspíš někdo z&nbsp;rodiny. On&nbsp;má&nbsp;takové ustálené názory, ten pan Pitr; tak třeba on&nbsp;tvrdí, že&nbsp;člověk málokdy zavraždí cizího člověka, protože to&nbsp;není tak snadné; to&nbsp;už&nbsp;mezi známými se&nbsp;najde spíš příležitost, a&nbsp;v&nbsp;domácnosti je&nbsp;to&nbsp;rovnou na&nbsp;dlani. Když mu&nbsp;dají nějakou tu&nbsp;vraždu, tak on&nbsp;se&nbsp;hledí doptat, kdo to&nbsp;mohl udělat s&nbsp;nejmenšími obtížemi, a&nbsp;za&nbsp;tím jde. Víš, Menšíku, říká, já&nbsp;ti&nbsp;nemám ždibec fantazie nebo důvtipu; to&nbsp;ti&nbsp;každý u&nbsp;nás potvrdí, že&nbsp;jsem největší trouba na&nbsp;direkci. Víš, já&nbsp;jsem stejně primitivní jako ten vrah; a&nbsp;co&nbsp;mě&nbsp;napadne, je&nbsp;stejně všední, obyčejné a&nbsp;pitomé jako jeho pohnutky, plán a&nbsp;čin; a&nbsp;já&nbsp;ti&nbsp;řeknu, že&nbsp;právě tím na&nbsp;to&nbsp;většinou přijdu.</span></p>
        <p class="chunk" data-nb-ref-number="4" id="chunk4" data-nb-words="199" data-nb-chars="1148"><span class="idea" data-nb-ref-number="4" id="idea4" data-nb-words="199" data-nb-chars="1148">Já&nbsp;nevím, pamatuje-li se&nbsp;kdo z&nbsp;vás na&nbsp;zavraždění toho cizokrajného barona Gandary. To&nbsp;byl takový tajemný dobrodruh, vlasy měl jako havran a&nbsp;krásný byl jako Lucifer; on&nbsp;bydlel v&nbsp;jedné té&nbsp;vile u&nbsp;Grébovky, a&nbsp;co&nbsp;tam se&nbsp;časem dálo, to&nbsp;se&nbsp;nedá ani povídat. Tož jednou k&nbsp;ránu bylo slyšet u&nbsp;té&nbsp;vily dvě rány z&nbsp;revolveru, byl nějaký poplach a&nbsp;pak našli toho barona v&nbsp;zahradě vily zastřeleného. Náprsní portfej měl pryč, ale jinak tam nezůstala žádná kloudná stopa; zkrátka záhadný případ prvního řádu. Tedy tu&nbsp;vraždu dostal můj strýc Pitr, protože zrovna nic jiného neměl; ale jeho šéf mu&nbsp;předem tak mimochodem povídá, pane kolego, tenhle případ sic není ve&nbsp;vašem obyčejném stylu, ale hleďte ukázat, že&nbsp;ještě nejste zralý pro penzi. Strýc Pitr tedy zabručel, že&nbsp;bude hledět, a&nbsp;odebral se&nbsp;na&nbsp;místo činu. To&nbsp;se&nbsp;rozumí, nenašel nic, vynadal detektivům a&nbsp;šel si&nbsp;zase sednout k&nbsp;svému stolu, aby si&nbsp;zapálil svou gypsovku. Kdo by&nbsp;ho&nbsp;viděl v&nbsp;tom smradlavém kouři, myslel by&nbsp;si, že&nbsp;pan Pitr přemýšlí o&nbsp;svém případu, ale to&nbsp;by&nbsp;byla mejlka; strýc Pitr nepřemýšlel, protože zásadně zavrhoval přemýšlení. Vrah taky nepřemýšlí, říkal, toho to&nbsp;buď napadne, nebo nenapadne.</span></p>
        <p class="chunk" data-nb-ref-number="5" id="chunk5" data-nb-words="61" data-nb-chars="341"><span class="idea" data-nb-ref-number="5" id="idea5" data-nb-words="61" data-nb-chars="341">Těm ostatním na&nbsp;direkci bylo strýce Pitra líto; to&nbsp;není případ pro něj, říkali si, škoda tak krásné látky pro Pitra; Pitr je&nbsp;na&nbsp;staré báby, které zabil jejich synovec nebo galán jejich služky. Tož jeden kolega, komisař Mejzlík, zašel jako mimochodem k&nbsp;strýci Pitrovi, sedl si&nbsp;na&nbsp;stůl a&nbsp;povídá: Tak co, pane rado, co&nbsp;je&nbsp;nového s&nbsp;tím Gandarou?</span></p>
        <p class="chunk" data-nb-ref-number="6" id="chunk6" data-nb-words="7" data-nb-chars="44"><span class="idea" data-nb-ref-number="6" id="idea6" data-nb-words="7" data-nb-chars="44">Třeba má&nbsp;nějakého synovce, mínil strýc Pitr.</span></p>
        <p class="chunk" data-nb-ref-number="7" id="chunk7" data-nb-words="51" data-nb-chars="277"><span class="idea" data-nb-ref-number="7" id="idea7" data-nb-words="51" data-nb-chars="277">Pane rado, řekl ten doktor Mejzlík, aby mu&nbsp;pomohl, tohle asi bude trochu jiný případ. Já&nbsp;vám povím, baron Gandara byl velký mezinárodní špion; kdopak ví, o&nbsp;jaké divné věci tady poběží, – mně nejde z&nbsp;hlavy, že&nbsp;se&nbsp;mu&nbsp;ztratil portfej. Já&nbsp;bych se&nbsp;na&nbsp;vašem místě hleděl informovat –</span></p>
        <p class="chunk" data-nb-ref-number="8" id="chunk8" data-nb-words="25" data-nb-chars="155"><span class="idea" data-nb-ref-number="8" id="idea8" data-nb-words="25" data-nb-chars="155">Strýc Pitr potřásl hlavou. Pane kolego, řekl, každý máme své metody; nejdřív se&nbsp;musí vyšetřit, nejsou-li tady nějací příbuzní, kteří by&nbsp;po&nbsp;něm mohli dědit.</span></p>
        <p class="chunk" data-nb-ref-number="9" id="chunk9" data-nb-words="56" data-nb-chars="311"><span class="idea" data-nb-ref-number="9" id="idea9" data-nb-words="56" data-nb-chars="311">Za&nbsp;druhé, povídal doktor Mejzlík, je&nbsp;nám známo, že&nbsp;baron Gandara byl těžký hazardní hráč; vy&nbsp;nechodíte do&nbsp;společnosti, pane rado, vy&nbsp;jen hrajete u&nbsp;Menšíků domino a&nbsp;nemáte takové ty&nbsp;známosti; chcete-li, já&nbsp;se&nbsp;přeptám, kdo s&nbsp;ním v&nbsp;posledních dnech hrál, – víte, ono by&nbsp;tu&nbsp;mohlo jít o&nbsp;nějaký takzvaný čestný dluh –</span></p>
        <p class="chunk" data-nb-ref-number="10" id="chunk10" data-nb-words="69" data-nb-chars="398"><span class="idea" data-nb-ref-number="10" id="idea10" data-nb-words="69" data-nb-chars="398">Strýc Pitr se&nbsp;zasmušil. Poslouchejte, řekl, tohle není nic pro mne; já&nbsp;jsem nikdy nepracoval v&nbsp;těchhle vyšších vrstvách, a&nbsp;na&nbsp;stará kolena si&nbsp;s&nbsp;tím už&nbsp;nebudu začínat. Dejte mně pokoj s&nbsp;čestným dluhem, takový případ jsem jakživ neměl. Když to&nbsp;není rodinná vražda, tak to&nbsp;bude loupežná vražda; a&nbsp;tu&nbsp;musel udělat někdo z&nbsp;domácích lidí. To&nbsp;se&nbsp;tak obyčejně stává. Možná, že&nbsp;má&nbsp;kuchařka nějakého synovce.</span></p>
        <p class="chunk" data-nb-ref-number="11" id="chunk11" data-nb-words="9" data-nb-chars="59"><span class="idea" data-nb-ref-number="11" id="idea11" data-nb-words="9" data-nb-chars="59">Nebo Gandarův šofér, mínil ten Mejzlík, aby strýce dopálil.</span></p>
        <p class="chunk" data-nb-ref-number="12" id="chunk12" data-nb-words="47" data-nb-chars="278"><span class="idea" data-nb-ref-number="12" id="idea12" data-nb-words="47" data-nb-chars="278">Strýc Pitr zavrtěl hlavou. Šoféři, řekl, to&nbsp;za&nbsp;mých časů ještě nebylo; já&nbsp;se&nbsp;nepamatuju, že&nbsp;by&nbsp;šofér spáchal loupežnou vraždu. Šoféři chlastají a&nbsp;kradou benzin; ale aby vraždili, to&nbsp;jsem ještě neměl. Mládenče Mejzlíku, já&nbsp;se&nbsp;držím svých zkušeností. Až&nbsp;budete tak starý jako já&nbsp;–</span></p>
        <p class="chunk" data-nb-ref-number="13" id="chunk13" data-nb-words="34" data-nb-chars="200"><span class="idea" data-nb-ref-number="13" id="idea13" data-nb-words="34" data-nb-chars="200">Doktor Mejzlík byl jako na&nbsp;trní. Pane rado, řekl honem, je&nbsp;tu&nbsp;ještě třetí možnost. Baron Gandara měl poměr s&nbsp;jednou vdanou paní; panečku, nejkrásnější ženská v&nbsp;Praze. Třeba to&nbsp;je&nbsp;vražda ze&nbsp;žárlivosti.</span></p>
        <p class="chunk" data-nb-ref-number="14" id="chunk14" data-nb-words="18" data-nb-chars="100"><span class="idea" data-nb-ref-number="14" id="idea14" data-nb-words="18" data-nb-chars="100">To&nbsp;se&nbsp;stává, souhlasil strýc Pitr. Takovou vraždu jsem už&nbsp;dělal pětkrát. A&nbsp;čím je&nbsp;manžel té&nbsp;paničky?</span></p>
        <p class="chunk" data-nb-ref-number="15" id="chunk15" data-nb-words="7" data-nb-chars="52"><span class="idea" data-nb-ref-number="15" id="idea15" data-nb-words="7" data-nb-chars="52">Velkoobchodník, povídá pan Mejzlík. Moc velká firma.</span></p>
        <p class="chunk" data-nb-ref-number="16" id="chunk16" data-nb-words="37" data-nb-chars="222"><span class="idea" data-nb-ref-number="16" id="idea16" data-nb-words="37" data-nb-chars="222">Strýc Pitr se&nbsp;zamyslil. Tak to&nbsp;zas nikam nevede, řekl. Já&nbsp;jsem ještě neměl případ, že&nbsp;by&nbsp;velkoobchodník někoho zastřelil. Podvody, to&nbsp;oni dělají; ale vraždy ze&nbsp;žárlivosti, to&nbsp;se&nbsp;dělá v&nbsp;jiných vrstvách. Kdepak, pane kolego!</span></p>
        <p class="chunk" data-nb-ref-number="17" id="chunk17" data-nb-words="43" data-nb-chars="230"><span class="idea" data-nb-ref-number="17" id="idea17" data-nb-words="43" data-nb-chars="230">Pane rado, pokračoval doktor Mejzlík, víte, čím se&nbsp;ten baron Gandara živil? Vydíráním. On&nbsp;vám věděl strašné věci o&nbsp;– no, o&nbsp;velké řadě moc bohatých lidí. To&nbsp;je&nbsp;na&nbsp;pováženou, kdo všechno by&nbsp;mohl mít zájem na&nbsp;– hm, na&nbsp;jeho odklizení.</span></p>
        <p class="chunk" data-nb-ref-number="18" id="chunk18" data-nb-words="86" data-nb-chars="478"><span class="idea" data-nb-ref-number="18" id="idea18" data-nb-words="86" data-nb-chars="478">Tak vidíte, řekl na&nbsp;to&nbsp;strýc Pitr, takový případ jsem už&nbsp;jednou měl, ale nemohli jsme to&nbsp;dokázat; byla z&nbsp;toho jen holá ostuda. Co&nbsp;vás nemá, s&nbsp;takovou věcí si&nbsp;už&nbsp;nebudu podruhé pálit prsty. Mně stačí obyčejná loupežná vražda; já&nbsp;nemám rád tyhle senzace a&nbsp;záhadné aféry. Když jsem byl ve&nbsp;vašem věku, tak jsem taky myslel, že&nbsp;jednou udělám nějaký slavný kriminální případ; to&nbsp;už&nbsp;je&nbsp;taková ctižádost. Holenku, s&nbsp;lety to&nbsp;člověka přejde; pak vidí, že&nbsp;se&nbsp;jen stávají obyčejné případy –</span></p>
        <p class="chunk" data-nb-ref-number="19" id="chunk19" data-nb-words="49" data-nb-chars="327"><span class="idea" data-nb-ref-number="19" id="idea19" data-nb-words="49" data-nb-chars="327">Baron Gandara nebyl obyčejný případ, namítal komisař Mejzlík. Pane, já&nbsp;ho&nbsp;znal: hochštapler, černý jako cikán – nejkrásnější lump, jakého jsem kdy viděl. Záhadný chlap. Démon. Falešný hráč. Falešný baron. Poslouchejte, takový člověk neumírá obyčejným způsobem; ani ne&nbsp;obyčejnou vraždou. Tady jde o&nbsp;něco víc. O&nbsp;moc záhadné věci.</span></p>
        <p class="chunk" data-nb-ref-number="20" id="chunk20" data-nb-words="91" data-nb-chars="512"><span class="idea" data-nb-ref-number="20" id="idea20" data-nb-words="91" data-nb-chars="512">Tak mi&nbsp;to&nbsp;nemají dávat, bručel strýc Pitr znechuceně. Já&nbsp;nemám hlavu na&nbsp;záhadné věci. Já&nbsp;se&nbsp;vykašlu na&nbsp;záhadné věci. Já&nbsp;mám rád obyčejné a&nbsp;jasné mordy, jako je&nbsp;vražda trafikantky. Člověče, já&nbsp;už&nbsp;se&nbsp;nebudu učit nějakým novým metodám. Když to&nbsp;dali mně, tak to&nbsp;udělám po&nbsp;svém a&nbsp;bude z&nbsp;toho obyčejná loupežná vražda. Kdyby to&nbsp;dali vám, tak z&nbsp;toho bude kriminální senzace, milostný román nebo politický zločin – Vy&nbsp;máte romantický vkus, Mejzlíku; vy&nbsp;byste z&nbsp;té&nbsp;látky zpracoval báječný případ. Škoda, že&nbsp;to&nbsp;nedali vám.</span></p>
        <p class="chunk" data-nb-ref-number="21" id="chunk21" data-nb-words="47" data-nb-chars="284"><span class="idea" data-nb-ref-number="21" id="idea21" data-nb-words="47" data-nb-chars="284">Poslouchejte, vyhrkl doktor Mejzlík, neměl byste námitek proti tomu, kdybych… docela privátně… za&nbsp;tou věcí šel? Víte, já&nbsp;mám tolik známých, kteří ledacos o&nbsp;tom Gandarovi vědí – Samozřejmě bych své informace dal k&nbsp;dispozici vám, dodával Mejzlík honem. Zůstal by&nbsp;to&nbsp;váš případ – tak co?</span></p>
        <p class="chunk" data-nb-ref-number="22" id="chunk22" data-nb-words="71" data-nb-chars="383"><span class="idea" data-nb-ref-number="22" id="idea22" data-nb-words="71" data-nb-chars="383">Strýc Pitr podrážděně zafrkal. Děkuju uctivě, řekl, ale to&nbsp;nejde. Pane kolego, vy&nbsp;máte jiný styl než já; vám by&nbsp;z&nbsp;toho vyšlo něco docela jiného nežli mně. To&nbsp;se&nbsp;nedá míchat. Co&nbsp;bych si&nbsp;já&nbsp;počal s&nbsp;vašimi špiony, hráči, paničkami a&nbsp;takovou tou honorací? Kamaráde, to&nbsp;není nic pro mne. Mám-li to&nbsp;zpracovat já, tak z&nbsp;toho vyjde takový ten můj všední a&nbsp;špinavý případ… Každý dělá, co&nbsp;umí.</span></p>
        <p class="chunk" data-nb-ref-number="23" id="chunk23" data-nb-words="51" data-nb-chars="296"><span class="idea" data-nb-ref-number="23" id="idea23" data-nb-words="51" data-nb-chars="296">V&nbsp;tu&nbsp;chvíli zaklepal a&nbsp;vešel jeden detektiv. Pane rado, hlásil, tak jsme zjistili, že&nbsp;domovník z&nbsp;Gandarovy vily má&nbsp;synovce. Je&nbsp;to&nbsp;dvacetiletý kluk, bez zaměstnání, a&nbsp;bydlí ve&nbsp;Vršovicích číslo 1451. On&nbsp;často bejval u&nbsp;toho domovníka. A&nbsp;služka odtamtud má&nbsp;milého vojáka; ale ten je&nbsp;teď na&nbsp;manévrech.</span></p>
        <p class="chunk" data-nb-ref-number="24" id="chunk24" data-nb-words="19" data-nb-chars="115"><span class="idea" data-nb-ref-number="24" id="idea24" data-nb-words="19" data-nb-chars="115">Tak je&nbsp;dobře, řekl strýc Pitr. Běžte se&nbsp;podívat za&nbsp;tím domovníkovým synovcem, udělejte prohlídku a&nbsp;přiveďte ho&nbsp;sem.</span></p>
        <p class="chunk" data-nb-ref-number="25" id="chunk25" data-nb-words="41" data-nb-chars="228"><span class="idea" data-nb-ref-number="25" id="idea25" data-nb-words="41" data-nb-chars="228">Za&nbsp;dvě hodiny měl strýc Pitr v&nbsp;rukou Gandarovu tobolku, kterou našli v&nbsp;posteli toho mládence; v&nbsp;noci kluka chytli na&nbsp;flámu a&nbsp;ráno se&nbsp;přiznal, že&nbsp;Gandaru zastřelil, aby mu&nbsp;uloupil ten portfej; bylo v&nbsp;něm přes padesát tisíc korun.</span></p>
        <p class="chunk" data-nb-ref-number="26" id="chunk26" data-nb-words="55" data-nb-chars="290"><span class="idea" data-nb-ref-number="26" id="idea26" data-nb-words="55" data-nb-chars="290">Tak vidíš, Menšíku, řekl mně pak strýc Pitr, to&nbsp;je&nbsp;zrovna takový případ jako s&nbsp;tou starou bábou z&nbsp;Křemencové ulice; tu&nbsp;také zabil domovníkův synovec. Ale safra, hochu, když si&nbsp;pomyslím, že&nbsp;by&nbsp;ten případ dostal Mejzlík, co&nbsp;ten by&nbsp;z&nbsp;té&nbsp;látky udělal! Ale já&nbsp;na&nbsp;to&nbsp;nemám tu&nbsp;fantazii, to&nbsp;je&nbsp;to.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_016.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>