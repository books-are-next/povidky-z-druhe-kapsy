<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Ukradený kaktus">
    <meta name="apple-mobile-web-app-capable" content="yes">
    <title>Ukradený kaktus</title>
    <link rel="stylesheet" href="./style/style.min.css" media="screen" integrity="sha256-AqRi5WZDJKrL/wsJzC4Oi6o77qkJtfT6t3Uy7q+WPzY=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Karel Čapek: Povídky z druhé kapsy">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Povídky z druhé kapsy">
    <meta property="og:title" content="Povídky z druhé kapsy">
    <meta property="og:type" content="book">
    <meta property="og:book:author" content="Karel Čapek">
    <meta property="twitter:title" content="Karel Čapek: Povídky z druhé kapsy">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./povidky_z_druhe_kapsy_005.html">
    <link rel="next" href="./povidky_z_druhe_kapsy_007.html">
    <meta name="nb-order" content="2">
    <link rel="self" href="povidky_z_druhe_kapsy_006.html">
    <meta name="nb-identifier" content="capek-povidky-z-druhe-kapsy-3d5ff0a">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1956" data-nb-chars="11437">
    <nav role="doc-toc">
      <ul class="plain section">
        <li><a href="povidky_z_druhe_kapsy_005.html">Předmluva</a></li>
        <li><a href="povidky_z_druhe_kapsy_006.html">Ukradený kaktus</a></li>
        <li><a href="povidky_z_druhe_kapsy_007.html">Povídka starého
            kriminálníka</a></li>
        <li><a href="povidky_z_druhe_kapsy_008.html">Zmizení pana Hirsche</a></li>
        <li><a href="povidky_z_druhe_kapsy_009.html">Čintamani a ptáci</a></li>
        <li><a href="povidky_z_druhe_kapsy_010.html">Příběh o kasaři a žháři</a></li>
        <li><a href="povidky_z_druhe_kapsy_011.html">Ukradená vražda</a></li>
        <li><a href="povidky_z_druhe_kapsy_012.html">Případ s dítětem</a></li>
        <li><a href="povidky_z_druhe_kapsy_013.html">Grófinka</a></li>
        <li><a href="povidky_z_druhe_kapsy_014.html">Historie dirigenta Kaliny</a></li>
        <li><a href="povidky_z_druhe_kapsy_015.html">Smrt barona Gandary</a></li>
        <li><a href="povidky_z_druhe_kapsy_016.html">Příběhy sňatkového
            podvodníka</a></li>
        <li><a href="povidky_z_druhe_kapsy_017.html">Balada o Juraji Čupovi</a></li>
        <li><a href="povidky_z_druhe_kapsy_018.html">Povídka o ztracené noze</a></li>
        <li><a href="povidky_z_druhe_kapsy_019.html">Závrať</a></li>
        <li><a href="povidky_z_druhe_kapsy_020.html">Ušní zpověď</a></li>
        <li><a href="povidky_z_druhe_kapsy_021.html">O lyrickém zloději</a></li>
        <li><a href="povidky_z_druhe_kapsy_022.html">Soud pana Havleny</a></li>
        <li><a href="povidky_z_druhe_kapsy_023.html">Jehla</a></li>
        <li><a href="povidky_z_druhe_kapsy_024.html">Telegram</a></li>
        <li><a href="povidky_z_druhe_kapsy_025.html">Muž, který nemohl spát</a></li>
        <li><a href="povidky_z_druhe_kapsy_026.html">Sbírka známek</a></li>
        <li><a href="povidky_z_druhe_kapsy_027.html">Obyčejná vražda</a></li>
        <li><a href="povidky_z_druhe_kapsy_028.html">Porotce</a></li>
        <li><a href="povidky_z_druhe_kapsy_029.html">Poslední věci člověka</a></li>
        <li><a href="povidky_z_druhe_kapsy_030.html">Ediční poznámka</a></li>
        <li><a href="povidky_z_druhe_kapsy_031.html">Život a doba spisovatele
            Karla Čapka v datech</a></li>
        <li><a href="povidky_z_druhe_kapsy_032.html">První
            vydání knih Karla Čapka</a></li>
        <li><a href="povidky_z_druhe_kapsy_033.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_005.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="15"><span class="idea" data-nb-ref-number="1" id="idea1" data-nb-words="2" data-nb-chars="15">Ukradený kaktus</span></h1>
        <section>
          <p class="chunk" data-nb-ref-number="2" data-nb-words="14" data-nb-chars="68"><span class="idea" data-nb-ref-number="2" id="idea2" data-nb-words="14" data-nb-chars="68">„Tak já&nbsp;vám povím,“ pravil pan Kubát, „co se&nbsp;mně letos v&nbsp;létě stalo.</span></p>
          <p class="chunk" data-nb-ref-number="3" data-nb-words="280" data-nb-chars="1673"><span class="idea" data-nb-ref-number="3" id="idea3" data-nb-words="280" data-nb-chars="1673">Byl jsem na&nbsp;letním bytě, jak už&nbsp;ty&nbsp;letní byty jsou: bez vody, bez lesa, bez ryb, vůbec beze všeho; ale zato je&nbsp;tam silně zastoupena lidová strana, okrašlovací spolek s&nbsp;čilým jednatelem, perleťářský průmysl a&nbsp;poštovní úřad se&nbsp;starou a&nbsp;nosatou poštmistrovou; zkrátka je&nbsp;to&nbsp;tak jako všude jinde. Tedy když jsem se&nbsp;tam asi čtrnáct dní oddával blahodárným a&nbsp;hygienickým účinkům takové té&nbsp;ničím nerušené nudy, začal jsem větřit, že&nbsp;mne mají místní klepny a&nbsp;vůbec veřejné mínění nějak v&nbsp;prádle. A&nbsp;protože mé&nbsp;dopisy mně docházely nápadně dobře zalepené, až&nbsp;se&nbsp;celá obálka na&nbsp;rubu zrovna leskla arabskou gumou, řekl jsem si: Aha, někdo otvírá mou poštu; hrom do&nbsp;té&nbsp;poštmistrovské báby! To&nbsp;víte, tihle pošťáci prý dovedou rozlepit každou obálku. Počkej, řekl jsem si; a&nbsp;už&nbsp;jsem seděl a&nbsp;začal jsem svým nejúhlednějším písmem psát: Ty&nbsp;strašidlo poštmistrovské, ty&nbsp;nosatá fuchtle, ty&nbsp;kometo, ty&nbsp;treperendo zvědavá, ty&nbsp;zmije, ty&nbsp;rašple, ty&nbsp;ježibabo a&nbsp;tak dále, s&nbsp;úctou veškerou Jan Kubát. Poslouchejte, tahle čeština je&nbsp;bohatá a&nbsp;přesná řeč; jedním dechem jsem na&nbsp;ten papír vysypal čtyřiatřicet výrazů, kterých může přímý a&nbsp;počestný muž užít vůči každé dámě, aniž by&nbsp;se&nbsp;stal osobním nebo dotěrným; pak jsem to&nbsp;spokojeně zalepil, napsal jsem na&nbsp;obálku svou vlastní adresu a&nbsp;jel jsem do&nbsp;nejbližšího města dát to&nbsp;do&nbsp;schránky. Den nato běžím na&nbsp;poštu a&nbsp;strčím s&nbsp;nejlíbeznějším úsměvem hlavu do&nbsp;okénka. Paní poštmistrová, povídám, není tady pro mne nějaký dopis? – Já&nbsp;vás budu žalovat, vy&nbsp;ničemo, zasršela na&nbsp;mne paní poštmistrová s&nbsp;tím nejstrašnějším pohledem, který jsem kdy viděl. – Ale paní poštmistrová, povídám jí&nbsp;soucitně, snad jste nečetla něco nepříjemného? – A&nbsp;pak jsem raději ujel.“</span></p>
          <p class="chunk" data-nb-ref-number="4" data-nb-words="304" data-nb-chars="1802"><span class="idea" data-nb-ref-number="4" id="idea4" data-nb-words="304" data-nb-chars="1802">„To nic není,“ pravil kriticky pan Holan, vrchní zahradník Holbenovy zahrady. „Tahleta lest byla příliš jednoduchá. Já&nbsp;bych vám mohl povídat, jak jsem nalíčil na&nbsp;toho zloděje kaktusů. To&nbsp;víte, starý pan Holben je&nbsp;náramný kaktusář, a&nbsp;jeho sbírka kaktusů, já&nbsp;nelžu, může mít cenu tři sta tisíc, když nepočítám unikáty. Na&nbsp;to&nbsp;si&nbsp;starý pán potrpí, aby ta&nbsp;sbírka byla veřejně přístupná. Holane, říká, to&nbsp;je&nbsp;ušlechtilá záliba, to&nbsp;se&nbsp;má&nbsp;v&nbsp;lidech živit. Ale já&nbsp;si&nbsp;zas myslím, když nějaký malý kaktusář vidí, řekněme, takového zlatého Grusona za&nbsp;dvanáct stovek, tak ho&nbsp;jen zbytečně bolí srdce, že&nbsp;ho&nbsp;nemá. Ale když to&nbsp;starý pán chce, nu&nbsp;dobrá. Ale tuhle vloni jsme začali pozorovat, že&nbsp;se&nbsp;nám ztrácejí kaktusy; a&nbsp;to&nbsp;ne&nbsp;nějaké ty&nbsp;na&nbsp;oko, co&nbsp;kdekdo chce mít, ale zrovna takové ty&nbsp;speciality; jednou to&nbsp;byl Echinocactus Wislizenii, podruhé Graessnerii, pak jedna Wittia, import přímo z&nbsp;Kostariky, pak jedna species nova, kterou poslal Frič, potom jeden Melocactus Leopoldii, unikát, který nikdo v&nbsp;Evropě neviděl už&nbsp;přes padesát let, a&nbsp;nakonec Pilocereus fimbriatus ze&nbsp;San Dominga, první kus, který kdy přišel do&nbsp;Evropy. Poslouchejte, ten zloděj musel být nějaký znalec! – To&nbsp;nemáte ponětí, jak starý pán zuřil. Pane Holbene, říkám mu, jednoduše své skleníky zavřete, a&nbsp;bude po&nbsp;ptákách. – A&nbsp;to&nbsp;zas ne, křičel starý pán, taková ušlechtilá záliba je&nbsp;pro všecky; musíte mně chytit toho prašivku zloděje; vyhoďte hlídače, najměte nové, alarmujte policii a&nbsp;takové ty&nbsp;krámy. To&nbsp;je&nbsp;těžká věc; když máme třicet šest tisíc hrníčků, nemůžeme postavit ke&nbsp;každému jednoho hlídače. Tak jsem aspoň najal dva revírní inspektory od&nbsp;policie na&nbsp;penzi, aby dávali pozor; a&nbsp;zrovna tehdy se&nbsp;nám ztratil ten Pilocereus fimbriatus a&nbsp;zbyl nám po&nbsp;něm jenom důlek v&nbsp;písku. Teda to&nbsp;jsem se&nbsp;dožral a&nbsp;začal jsem pást sám po&nbsp;tom zloději kaktusů.</span></p>
          <p class="chunk" data-nb-ref-number="5" data-nb-words="270" data-nb-chars="1583"><span class="idea" data-nb-ref-number="5" id="idea5" data-nb-words="270" data-nb-chars="1583">Abyste věděli, tihle praví kaktusáři, to&nbsp;je&nbsp;něco jako sekta dervišů; já&nbsp;myslím, že&nbsp;jim místo fousů rostou ostny a&nbsp;glochidy<a href="./resources/undefined">[1]</a>, tak jsou do&nbsp;toho zažraní. U&nbsp;nás máme dvě takové sekty: Spolek kaktusářů a&nbsp;Sdružení kaktusářů; čím se&nbsp;od&nbsp;sebe liší, to&nbsp;nevím, – myslím, že&nbsp;jedni věří, že&nbsp;kaktusy mají nesmrtelnou duši, kdežto druzí jim přinášejí krvavé oběti; ale zkrátka ty&nbsp;dvě sekty se&nbsp;navzájem nenávidí a&nbsp;pronásledují se&nbsp;ohněm a&nbsp;mečem na&nbsp;zemi i&nbsp;v&nbsp;povětří. Teda já&nbsp;jsem si&nbsp;zašel k&nbsp;předsedům těch dvou sekt a&nbsp;ve&nbsp;vší důvěrnosti jsem se&nbsp;jich zeptal, nemají-li nějaké zdání, kdo by&nbsp;– třeba z&nbsp;té&nbsp;druhé sekty – ty&nbsp;Holbenovy kaktusy mohl ukrást. Když jsem jim řekl, které vzácné kaktusy se&nbsp;nám ztratily, prohlásili s&nbsp;největší určitostí, že&nbsp;teda je&nbsp;nemohl ukrást žádný člen té&nbsp;nepřátelské sekty, protože tam jsou jenom takoví svrabaři, hudlaři a&nbsp;nezasvěcenci, kteří nemají ani ponětí, co&nbsp;je&nbsp;to&nbsp;takový Wislizen nebo Graessner, neřkuli Pilocereus fimbriatus; a&nbsp;co&nbsp;se&nbsp;týče jejich vlastních členů, že&nbsp;ručí za&nbsp;jejich poctivost a&nbsp;ušlechtilost; že&nbsp;ti&nbsp;nejsou schopni něco ukrást, ovšem krom nějakého toho kaktusu; ale kdyby někdo z&nbsp;nich takového Wislizena měl, že&nbsp;by&nbsp;ho&nbsp;jistě ukázal těm ostatním k&nbsp;uctívání a&nbsp;náboženským orgiím, ale o&nbsp;tom jim, předsedům, není nic známo. Načež oba ti&nbsp;ctihodní páni mně řekli, že&nbsp;kromě těchto dvou veřejně uznaných nebo trpěných sekt jsou ještě divocí kaktusáři, a&nbsp;ti&nbsp;prý jsou ze&nbsp;všech nejhorší; to&nbsp;jsou ti, kteří se&nbsp;pro svou náruživost nemohli snést s&nbsp;těmi umírněnými sektami nebo vůbec holdují různým bludům a&nbsp;násilnostem. A&nbsp;tihle divocí kaktusáři prý jsou schopni všeho.</span></p>
          <p class="chunk" data-nb-ref-number="6" data-nb-words="125" data-nb-chars="687"><span class="idea" data-nb-ref-number="6" id="idea6" data-nb-words="125" data-nb-chars="687">Když jsem tedy u&nbsp;těch dvou pánů nepochodil, vylezl jsem na&nbsp;takový pěkný javor v&nbsp;našem parku a&nbsp;přemýšlel jsem. Já&nbsp;vám říkám, nejlíp se&nbsp;přemýšlí v&nbsp;koruně stromu; tam je&nbsp;člověk tak jaksi odpoután, trochu se&nbsp;to&nbsp;s&nbsp;ním houpe a&nbsp;přitom se&nbsp;díváte na&nbsp;všechno z&nbsp;vyššího stanoviska; já&nbsp;myslím, tihle filozofové by&nbsp;měli žít na&nbsp;stromech jako žluvy. A&nbsp;na&nbsp;tom javoru jsem si&nbsp;vymyslel takový plán. Nejdřív jsem si&nbsp;oběhl své známé zahradníky a&nbsp;povídám: Mládenci, nehnijou vám nějaké kaktusy? Starý pan Holben by&nbsp;je&nbsp;potřeboval na&nbsp;ty&nbsp;své pokusy. – Takhle jsem sehnal pár set marodů a&nbsp;přes noc jsem je&nbsp;nastrkal do&nbsp;Holbenovy sbírky. Dva dny jsem byl zticha, a&nbsp;třetího dne jsem dal do&nbsp;všech novin tuhle zprávu:</span></p>
          <p class="chunk" data-nb-ref-number="7" data-nb-words="4" data-nb-chars="37"><span class="idea" data-nb-ref-number="7" id="idea7" data-nb-words="4" data-nb-chars="37">Holbenovy světoznámé sbírky ohroženy!</span></p>
          <p class="chunk" data-nb-ref-number="8" data-nb-words="58" data-nb-chars="387"><span class="idea" data-nb-ref-number="8" id="idea8" data-nb-words="58" data-nb-chars="387">Jak se&nbsp;dovídáme, byla velká část jedinečných Holbenových skleníků zachvácena novou a&nbsp;dosud neznámou chorobou, zavlečenou nejspíše z&nbsp;Bolívie. Nemoc napadá zejména kaktusy, probíhá po&nbsp;nějaký čas latentně a&nbsp;pak se&nbsp;projevuje jako hniloba kořenů, krčku i&nbsp;těla. Jelikož se&nbsp;zdá, že&nbsp;tato choroba je&nbsp;velmi nakažlivá a&nbsp;rychle se&nbsp;šíří dosud nezjištěnými mikrosporami, byly Holbenovy sbírky zavřeny.</span></p>
          <p class="chunk" data-nb-ref-number="9" data-nb-words="25" data-nb-chars="141"><span class="idea" data-nb-ref-number="9" id="idea9" data-nb-words="25" data-nb-chars="141">Asi za&nbsp;deset dní – po&nbsp;těch deset dní jsme se&nbsp;museli skrývat, aby nás kaktusáři neroztrhali samými dotazy – jsem poslal novinám druhou zprávu:</span></p>
          <p class="chunk" data-nb-ref-number="10" data-nb-words="5" data-nb-chars="38"><span class="idea" data-nb-ref-number="10" id="idea10" data-nb-words="5" data-nb-chars="38">Podaří se&nbsp;zachrániti Holbenovy sbírky?</span></p>
          <p class="chunk" data-nb-ref-number="11" data-nb-words="59" data-nb-chars="429"><span class="idea" data-nb-ref-number="11" id="idea11" data-nb-words="59" data-nb-chars="429">Jak se&nbsp;dovídáme, určil profesor Mackenzie v&nbsp;Kew chorobu, jež vypukla ve&nbsp;světoznámých Holbenových sbírkách, jako zvláštní tropickou plíseň (Malacorrhiza paraguayensis Wild.) a&nbsp;doporučil postřikovati zachvácené exempláře tinkturou Harvard-Lorsenovou. Dosavadní pokusy s&nbsp;tímto lékem, které se&nbsp;nyní ve&nbsp;velkém měřítku provádějí v&nbsp;Holbenových sbírkách, jsou velmi úspěšné. Harvard-Lotsenův roztok lze dostat i&nbsp;u&nbsp;nás v&nbsp;tom a&nbsp;tom závodě.</span></p>
          <p class="chunk" data-nb-ref-number="12" data-nb-words="46" data-nb-chars="238"><span class="idea" data-nb-ref-number="12" id="idea12" data-nb-words="46" data-nb-chars="238">Když tohle vyšlo, seděl už&nbsp;jeden tajný v&nbsp;tom závodě a&nbsp;já&nbsp;jsem se&nbsp;uvelebil u&nbsp;telefonu. Za&nbsp;dvě hodiny mně telefonoval ten tajný: Tak pane Holan, už&nbsp;ho&nbsp;tu&nbsp;máme. – Za&nbsp;deset minut jsem držel za&nbsp;límec takového malého človíčka a&nbsp;třepal jsem jím.</span></p>
          <p class="chunk" data-nb-ref-number="13" data-nb-words="19" data-nb-chars="118"><span class="idea" data-nb-ref-number="13" id="idea13" data-nb-words="19" data-nb-chars="118">Ale pane, protestoval ten človíček, co&nbsp;se&nbsp;mnou třepete? Já&nbsp;sem jdu jenom koupit tu&nbsp;známou Harvard-Lotsenovu tinkturu –</span></p>
          <p class="chunk" data-nb-ref-number="14" data-nb-words="27" data-nb-chars="156"><span class="idea" data-nb-ref-number="14" id="idea14" data-nb-words="27" data-nb-chars="156">Já&nbsp;vím, povídám mu, jenže ona žádná není, tak jako není žádná nová nemoc; ale vy&nbsp;jste nám chodil krást kaktusy do&nbsp;Holbenovy sbírky, vy&nbsp;čerchmantský taškáři!</span></p>
          <p class="chunk" data-nb-ref-number="15" data-nb-words="23" data-nb-chars="140"><span class="idea" data-nb-ref-number="15" id="idea15" data-nb-words="23" data-nb-chars="140">Zaplaťpánbůh, vyhrkl ten človíček, tak ona žádná taková nemoc není? A&nbsp;já&nbsp;jsem deset nocí nespal strachem, že&nbsp;ji&nbsp;dostanou mé&nbsp;ostatní kaktusy!</span></p>
          <p class="chunk" data-nb-ref-number="16" data-nb-words="66" data-nb-chars="361"><span class="idea" data-nb-ref-number="16" id="idea16" data-nb-words="66" data-nb-chars="361">Tak jsem ho&nbsp;za&nbsp;límec vynesl do&nbsp;auta a&nbsp;jel jsem s&nbsp;ním a&nbsp;s&nbsp;tím tajným do&nbsp;jeho kvartýru. Poslouchejte, takovou sbírku jsem ještě neviděl; ten človíček měl jediný kumbálek v&nbsp;podkroví ve&nbsp;Vysočanech, no, asi třikrát čtyři metry, v&nbsp;koutě na&nbsp;zemi deku, stoleček a&nbsp;židli, a&nbsp;to&nbsp;ostatní byly samé kaktusy; ale jaké exempláře a&nbsp;v&nbsp;jakém pořádku, to&nbsp;teda aby člověk pohledal.</span></p>
          <p class="chunk" data-nb-ref-number="17" data-nb-words="52" data-nb-chars="278"><span class="idea" data-nb-ref-number="17" id="idea17" data-nb-words="52" data-nb-chars="278">Tak kterépak kousky vám ukradl, povídá ten tajný; a&nbsp;já&nbsp;jsem koukal na&nbsp;toho taškáře, jak se&nbsp;třese a&nbsp;polyká slzy. Poslouchejte, řekl jsem tajnému, ono to&nbsp;nemá takovou cenu, jak jsme mysleli; řekněte na&nbsp;direkci, že&nbsp;ten pán toho odnesl za&nbsp;padesát korun a&nbsp;že&nbsp;si&nbsp;to&nbsp;s&nbsp;ním vyřídím sám.</span></p>
          <p class="chunk" data-nb-ref-number="18" data-nb-words="37" data-nb-chars="217"><span class="idea" data-nb-ref-number="18" id="idea18" data-nb-words="37" data-nb-chars="217">Když tajný odešel, povídám: Tak, přítelíčku, nejdřív mně spakujte všechno, co&nbsp;jste si&nbsp;od&nbsp;nás odnesl. – Ten človíček vám mrkal, protože měl slzy na&nbsp;krajíčku, a&nbsp;šeptá: Prosím vás, pane, nemohl bych si&nbsp;to&nbsp;raději odsedět?</span></p>
          <p class="chunk" data-nb-ref-number="19" data-nb-words="61" data-nb-chars="321"><span class="idea" data-nb-ref-number="19" id="idea19" data-nb-words="61" data-nb-chars="321">Nic, křičím na&nbsp;něj, nejdřív musíte vrátit, co&nbsp;jste nám nakradl. – Tak on&nbsp;vám začal vybírat jeden hrnéček po&nbsp;druhém a&nbsp;dával je&nbsp;na&nbsp;stranu; bylo jich asi osmdesát, – my&nbsp;jsme neměli ani ponětí, že&nbsp;nám toho tolik chybělo; ale nejspíš to&nbsp;odnášel už&nbsp;po&nbsp;dlouhá léta. Pro jistotu jsem se&nbsp;na&nbsp;něho rozkřikl: Co, tohle že&nbsp;je&nbsp;všechno?</span></p>
          <p class="chunk" data-nb-ref-number="20" data-nb-words="28" data-nb-chars="151"><span class="idea" data-nb-ref-number="20" id="idea20" data-nb-words="28" data-nb-chars="151">Tu&nbsp;mu&nbsp;vyhrkly slzy; vybral ještě jeden běloučký De&nbsp;Laitii a&nbsp;jeden corniger, dal je&nbsp;k&nbsp;těm ostatním a&nbsp;vzlykal: Pane, namouduši, víc už&nbsp;jich od&nbsp;vás nemám.</span></p>
          <p class="chunk" data-nb-ref-number="21" data-nb-words="17" data-nb-chars="87"><span class="idea" data-nb-ref-number="21" id="idea21" data-nb-words="17" data-nb-chars="87">To&nbsp;se&nbsp;ještě ukáže, hromoval jsem, ale teď mně řekněte, jak jste je&nbsp;od&nbsp;nás mohl odnášet.</span></p>
          <p class="chunk" data-nb-ref-number="22" data-nb-words="21" data-nb-chars="109"><span class="idea" data-nb-ref-number="22" id="idea22" data-nb-words="21" data-nb-chars="109">To&nbsp;bylo tak, breptal a&nbsp;přitom mu&nbsp;takhle skákal rozčilením ohryzek. Já… já&nbsp;jsem si&nbsp;totiž vzal na&nbsp;sebe ty&nbsp;šaty…</span></p>
          <p class="chunk" data-nb-ref-number="23" data-nb-words="15" data-nb-chars="87"><span class="idea" data-nb-ref-number="23" id="idea23" data-nb-words="15" data-nb-chars="87">Jaké šaty? křičím já. Tu&nbsp;se&nbsp;vám začervenal samými rozpaky a&nbsp;koktal: Prosím ženské šaty.</span></p>
          <p class="chunk" data-nb-ref-number="24" data-nb-words="8" data-nb-chars="46"><span class="idea" data-nb-ref-number="24" id="idea24" data-nb-words="8" data-nb-chars="46">Človíčku, divím se, a&nbsp;proč zrovna ženské šaty?</span></p>
          <p class="chunk" data-nb-ref-number="25" data-nb-words="189" data-nb-chars="1096"><span class="idea" data-nb-ref-number="25" id="idea25" data-nb-words="189" data-nb-chars="1096">Protože, zajíkal se&nbsp;on, prosím, takové obstarožní ženské si&nbsp;nikdo pořádně nevšimne, a&nbsp;pak – dodával skoro vítězně – to&nbsp;přece dá&nbsp;rozum, že&nbsp;nikdo nebude z&nbsp;něčeho takového podezřívat ženskou! Pane, ženské mají všechny možné vášně, ale jakživy si&nbsp;nedělají sbírky! Viděl jste už&nbsp;někdy ženskou, která by&nbsp;měla sbírku známek nebo brouků nebo inkunábulí nebo takových věcí? Nikdy, pane! Ženské nemají tu&nbsp;důkladnost a&nbsp;– a&nbsp;– takovou tu&nbsp;náruživost. Ženské jsou tak děsně střízlivé, pane! Víte, to&nbsp;je&nbsp;ten největší rozdíl mezi námi a&nbsp;jimi: že&nbsp;jen my&nbsp;si&nbsp;děláme sbírky. Já&nbsp;si&nbsp;tak myslím, že&nbsp;vesmír je&nbsp;jenom sbírka hvězd; on&nbsp;je&nbsp;nějaký mužský bůh, a&nbsp;ten si&nbsp;dělá sbírku světů: proto jich je&nbsp;tak strašně mnoho. Hergot, kdybych já&nbsp;měl tolik místa a&nbsp;prostředků jako on! Víte, že&nbsp;si&nbsp;vymýšlím nové kaktusy? A&nbsp;v&nbsp;noci se&nbsp;mi&nbsp;o&nbsp;nich zdá; třeba takový kaktus, který má&nbsp;zlaté vlasy a&nbsp;hořcově modré květy, – já&nbsp;jsem ho&nbsp;nazval Cephalocereus nympha aurea Racek – já&nbsp;se&nbsp;totiž jmenuju Ráček, račte vědět; nebo Mamillaria colubrina Racek; nebo Astrophytum caespitosum Racek; pane, tady jsou takové zázračné možnosti! Kdybyste věděl–</span></p>
          <p class="chunk" data-nb-ref-number="26" data-nb-words="11" data-nb-chars="60"><span class="idea" data-nb-ref-number="26" id="idea26" data-nb-words="11" data-nb-chars="60">Počkejte, přerušil jsem ho; a&nbsp;v&nbsp;čem jste ty&nbsp;kaktusy odnášel?</span></p>
          <p class="chunk" data-nb-ref-number="27" data-nb-words="11" data-nb-chars="60"><span class="idea" data-nb-ref-number="27" id="idea27" data-nb-words="11" data-nb-chars="60">Prosím za&nbsp;ňadry, řekl stydlivě. Ono vám to&nbsp;tak krásně píchá.</span></p>
          <p class="chunk" data-nb-ref-number="28" data-nb-words="179" data-nb-chars="1052"><span class="idea" data-nb-ref-number="28" id="idea28" data-nb-words="179" data-nb-chars="1052">Poslouchejte, já&nbsp;už&nbsp;jsem neměl to&nbsp;srdce ty&nbsp;kaktusy mu&nbsp;vzít. Víte co, řekl jsem mu, já&nbsp;vás dovezu k&nbsp;starému panu Holbenovi a&nbsp;ten už&nbsp;vám utrhne obě uši. – Lidi, to&nbsp;vám bylo, když ti&nbsp;dva se&nbsp;sčuchli! Celou noc zůstali ve&nbsp;skleníku, než obešli těch šestatřicet tisíc hrnéčků. Holane, řekl mně starý pán, to&nbsp;je&nbsp;první člověk, který dovede ocenit kaktusy. A&nbsp;než uběhl měsíc, starý pan Holben s&nbsp;pláčem a&nbsp;žehnáním vypravil toho Ráčka do&nbsp;Mexika, aby tam sbíral kaktusy; oba svatosvatě věřili, že&nbsp;tam někde roste Cephalocereus nympha aurea Racek. Do&nbsp;roka jsme pak dostali takovou divnou zvěst, že&nbsp;pan Ráček tam zahynul krásnou a&nbsp;mučednickou smrtí. Přišel tam nějakým indiánům na&nbsp;jejich posvátný kaktus Čikulí, který je, abyste věděli, vlastní bratr Boha Otce, a&nbsp;buď se&nbsp;mu&nbsp;nepoklonil, nebo jej dokonce ukradl; zkrátka milí indiáni pana Ráčka svázali a&nbsp;posadili ho&nbsp;na&nbsp;Echinocactus visnaga Hooker, který je&nbsp;veliký jako slon a&nbsp;posetý ostny dlouhými jako ruské bajonety, následkem čehož náš krajan, odevzdán ve&nbsp;svůj osud, vypustil duši. Tak to&nbsp;je&nbsp;konec zloděje kaktusů.“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_007.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>