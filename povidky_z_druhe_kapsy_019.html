<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Závrať">
    <meta name="apple-mobile-web-app-capable" content="yes">
    <title>Závrať</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="16">
    <link rel="prev" href="./povidky_z_druhe_kapsy_018.html">
    <link rel="next" href="./povidky_z_druhe_kapsy_020.html">
    <link rel="self" href="povidky_z_druhe_kapsy_019.html">
    <meta name="identifier" content="capek-povidky-z-druhe-kapsy-c1c4a86">
    <meta name="role" content="chapter">
  </head>
  <body data-nb-words="1597" data-nb-chars="9269" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_018.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="6"><span class="idea" data-nb-ref-number="1" id="idea1" data-nb-words="1" data-nb-chars="6">Závrať</span></h1>
        <p class="chunk" data-nb-ref-number="2" id="chunk2" data-nb-words="119" data-nb-chars="654"><span class="idea" data-nb-ref-number="2" id="idea2" data-nb-words="119" data-nb-chars="654">„Svědomí,“ pravil pan Lacina, „tomu se&nbsp;už&nbsp;tak neříká; teď se&nbsp;to&nbsp;jmenuje potlačené představy, ale to&nbsp;máte prašť jak uhoď. Já&nbsp;nevím, zná-li někdo z&nbsp;vás případ s&nbsp;tím fabrikantem Gierkem. To&nbsp;byl moc bohatý a&nbsp;takový nóbl člověk, veliký a&nbsp;silný jako sloup; říkalo se, že&nbsp;je&nbsp;vdovec, ale jinak o&nbsp;něm nikdo nic nevěděl, taková to&nbsp;byla uzavřená povaha. Tedy když už&nbsp;mu&nbsp;bylo hodně přes čtyřicet, zamiloval se&nbsp;do&nbsp;takové hezoučké malé panenky, sedmnáct let jí&nbsp;bylo a&nbsp;byla tak krásná, že&nbsp;se&nbsp;až&nbsp;člověku dech tajil; tahle skutečná krása, to&nbsp;ti&nbsp;tak nějak sevře srdce takovou lítostí nebo něhou nebo čím. A&nbsp;to&nbsp;děvčátko si&nbsp;Gierke vzal, protože to&nbsp;byl velký a&nbsp;bohatý Gierke.</span></p>
        <p class="chunk" data-nb-ref-number="3" id="chunk3" data-nb-words="251" data-nb-chars="1361"><span class="idea" data-nb-ref-number="3" id="idea3" data-nb-words="251" data-nb-chars="1361">Na&nbsp;svatební cestu jeli do&nbsp;Itálie, a&nbsp;tam se&nbsp;stalo tohle: V&nbsp;Benátkách vylezli na&nbsp;tu&nbsp;slavnou kampanilu; a&nbsp;když se&nbsp;ten Gierke podíval dolů – prý je&nbsp;to&nbsp;moc krásný pohled –, zbledl, obrátil se&nbsp;k&nbsp;své mladé paní a&nbsp;svalil se&nbsp;jako podťatý. Od&nbsp;té&nbsp;doby se&nbsp;jaksi ještě víc uzavřel do&nbsp;sebe; strašně se&nbsp;přemáhal, aby to&nbsp;vypadalo, že&nbsp;mu&nbsp;jako nic není, ale měl takové neklidné a&nbsp;zoufalé oči. To&nbsp;víte, jeho panička se&nbsp;hrozně polekala a&nbsp;odvezla si&nbsp;ho&nbsp;domů; oni měli krásný dům do&nbsp;městských sadů, a&nbsp;tam propuklo Gierkovo podivínství: pořád chodil od&nbsp;okna k&nbsp;oknu přesvědčit se, je-li dobře uzavřeno; a&nbsp;sotva si&nbsp;sedl, zas vyskočil a&nbsp;šel k&nbsp;nějakému oknu, aby je&nbsp;zavřel. I&nbsp;v&nbsp;noci vstával a&nbsp;strašil po&nbsp;celém domě – na&nbsp;všecky otázky jenom brumlal, že&nbsp;má&nbsp;zatracenou závrať a&nbsp;že&nbsp;chce zavřít okna, aby z&nbsp;nich nevypadl. Tu&nbsp;teda jeho paní dala zamřížovat všechna okna, aby ho&nbsp;zbavila té&nbsp;ustavičné úzkosti. Několik dní to&nbsp;pomáhalo, Gierke se&nbsp;drobet uklidnil, ale pak zase pobíhal od&nbsp;okna k&nbsp;oknu a&nbsp;lomcoval těmi mřížemi, aby se&nbsp;přesvědčil, že&nbsp;pevně drží. Pak dali udělat ocelové okenice a&nbsp;žili za&nbsp;nimi jako zabedněni. Gierke se&nbsp;tím jaksi utišil; ale zas se&nbsp;ukázalo, že&nbsp;dostává závrať, když má&nbsp;jít po&nbsp;schodišti; museli ho&nbsp;na&nbsp;schodech vodit a&nbsp;podpírat jako chromého, a&nbsp;přitom se&nbsp;třásl jako list, celý zalit potem; ba&nbsp;někdy si&nbsp;musel uprostřed schodů sednout a&nbsp;škytavě vzlykal – tak strašně se&nbsp;bál.</span></p>
        <p class="chunk" data-nb-ref-number="4" id="chunk4" data-nb-words="194" data-nb-chars="1139"><span class="idea" data-nb-ref-number="4" id="idea4" data-nb-words="194" data-nb-chars="1139">To&nbsp;se&nbsp;rozumí, začali k&nbsp;němu volat všechny možné doktory, a&nbsp;jak už&nbsp;to&nbsp;chodí, jeden lazebník říkal, že&nbsp;ty&nbsp;závratě jsou od&nbsp;přepracování, druhý, že&nbsp;je&nbsp;to&nbsp;nějaká nemoc labyrintu, třetí, že&nbsp;to&nbsp;pochází od&nbsp;zácpy, a&nbsp;čtvrtý, že&nbsp;to&nbsp;způsobuje nedokrevnost mozku; poslouchejte, já&nbsp;jsem pozoroval, že&nbsp;jakmile se&nbsp;někdo stane vynikajícím odborníkem, tak v&nbsp;něm jakýmsi vnitřním procesem vznikne především stanovisko. Takový specialista potom říká: Pane kolego, z&nbsp;mého stanoviska je&nbsp;to&nbsp;ovšem tak a&nbsp;tak. A&nbsp;druhý mu&nbsp;namítne: Ano, pane kolego, ale z&nbsp;mého stanoviska se&nbsp;věc má&nbsp;diametrálně jinak. Já&nbsp;myslím, že&nbsp;by&nbsp;se&nbsp;měla stanoviska odkládat v&nbsp;předsíni jako klobouky a&nbsp;hole; jakmile někam pustíte člověka se&nbsp;stanoviskem, tak tam jistě natropí nějakou škodu nebo se&nbsp;aspoň nepohodne s&nbsp;těmi ostatními. Ale abych se&nbsp;držel toho Gierkeho, tedy každý měsíc ho&nbsp;trápil a&nbsp;kurýroval nějaký jiný vynikající odborník podle docela jiné metody; ten Gierke byl chlap jako hora a&nbsp;vydržel to; ale už&nbsp;ani nemohl vstát ze&nbsp;své lenošky, protože dostával závrať, jakmile se&nbsp;podíval na&nbsp;zem, a&nbsp;tož jen vejřil do&nbsp;tmy, němý a&nbsp;nehybný, a&nbsp;někdy se&nbsp;jen tak celý zatřásl: to&nbsp;bylo, když plakal.</span></p>
        <p class="chunk" data-nb-ref-number="5" id="chunk5" data-nb-words="166" data-nb-chars="978"><span class="idea" data-nb-ref-number="5" id="idea5" data-nb-words="166" data-nb-chars="978">Tehdy začal dělat zázraky nějaký nový doktor, neurolog, docent Spitz se&nbsp;jmenoval; ten doktor Spitz se&nbsp;zařídil na&nbsp;to, že&nbsp;kurýroval tyhle potlačené představy. On&nbsp;totiž říkal, že&nbsp;skoro každý člověk má&nbsp;v&nbsp;podvědomí všelijaké hrozné představy nebo vzpomínky nebo choutky, které potlačuje, protože se&nbsp;jich bojí; a&nbsp;ty&nbsp;potlačené představy v&nbsp;něm dělají rutyku a&nbsp;nepořádek a&nbsp;takové ty&nbsp;nervové poruchy. A&nbsp;když šikovný doktor jaksi namákne a&nbsp;vytáhne tu&nbsp;potlačenou představu na&nbsp;světlo boží, pacientovi se&nbsp;uleví a&nbsp;je&nbsp;zas dobře. Takový psychoanalytický felčar si&nbsp;musí získat naprostou důvěru dotyčného pacienta a&nbsp;tahá z&nbsp;něho rozumy o&nbsp;všem možném: co&nbsp;se&nbsp;mu&nbsp;v&nbsp;noci zdálo, co&nbsp;si&nbsp;pamatuje ze&nbsp;svého dětství a&nbsp;takové věci. A&nbsp;pak mu&nbsp;nakonec řekne: Tak, člověče drahá, vy&nbsp;jste před lety udělal tu&nbsp;a&nbsp;tu&nbsp;zkušenost, obyčejně nějakou hrozně hanebnou, a&nbsp;ta&nbsp;vás v&nbsp;podvědomí tlačila – my&nbsp;tomu říkáme psychické trauma; teď je&nbsp;to&nbsp;venku, enyky benyky, čáry máry fuk, a&nbsp;jste zdráv. Tedy takové je&nbsp;to&nbsp;kouzelnictví.</span></p>
        <p class="chunk" data-nb-ref-number="6" id="chunk6" data-nb-words="156" data-nb-chars="939"><span class="idea" data-nb-ref-number="6" id="idea6" data-nb-words="156" data-nb-chars="939">Já&nbsp;vám řeknu, ten doktor Spitz opravdu zrovna čaroval. To&nbsp;byste nevěřili, co&nbsp;bohatých lidí má&nbsp;potlačené představy; chudí lidé na&nbsp;to&nbsp;obyčejně tak netrpí. Zkrátka klientelu měl ten Spitz báječnou. Teda když už&nbsp;se&nbsp;u&nbsp;toho Gierkeho vystřídaly všechny medicínské kapacity, zavolali k&nbsp;němu docenta Spitze; a&nbsp;doktor Spitz prohlásil, ty&nbsp;závratě že&nbsp;jsou jenom nervového původu, a&nbsp;on, Hugo Spitz, že&nbsp;za&nbsp;to&nbsp;ručí, že&nbsp;jich pacienta zbaví. No&nbsp;dobrá. Jenže Gierke, panečku, nenadělal mnoho řečí; ať&nbsp;se&nbsp;docent Spitz ptal, nač chtěl, odpovídal mu&nbsp;stěží na&nbsp;půl huby, potom vůbec mlčel a&nbsp;nakonec Spitze vyhodil. Doktor Spitz byl zoufalý; prosím vás, takový velký pacient, to&nbsp;je&nbsp;otázka prestiže. Krom toho to&nbsp;byl zvlášť krásný a&nbsp;těžký případ nervové poruchy. Mimoto paní Irma byla moc hezká a&nbsp;nešťastná. A&nbsp;tak se&nbsp;docent Spitz do&nbsp;toho případu zažral. Já&nbsp;tu&nbsp;Gierkovu potlačenou představu musím najít, bručel, nebo nechám medicíny a&nbsp;budu prodávat u&nbsp;Löbla hedvábí.</span></p>
        <p class="chunk" data-nb-ref-number="7" id="chunk7" data-nb-words="104" data-nb-chars="642"><span class="idea" data-nb-ref-number="7" id="idea7" data-nb-words="104" data-nb-chars="642">Tak na&nbsp;to&nbsp;šel novou psychoanalytickou metodou. Nejdřív zjistil, které tety, sestřenice, švagrové a&nbsp;jiné obstarožné příbuzné všech stupňů a&nbsp;kolen ten Gierke na&nbsp;světě má; potom si&nbsp;hleděl získat jejich důvěru – takový doktor musí hlavně umět trpělivě poslouchat. Ty&nbsp;příbuzné byly nadšeny, jaký je&nbsp;ten doktor Spitz roztomilý a&nbsp;pozorný pán; ale doktor Spitz nakonec začal vypadat strašlivě vážně a&nbsp;obrátil se&nbsp;k&nbsp;jedné důvěryhodné kanceláři, která poslala dva spolehlivé lidi kamsi na&nbsp;cesty. Když se&nbsp;ti&nbsp;dva vrátili, zaplatil jim doktor Spizt za&nbsp;jejich námahu a&nbsp;šel rovnou k&nbsp;panu Gierkemu. Gierke seděl v&nbsp;polotmě v&nbsp;lenošce, skoro už&nbsp;neschopen pohybu.</span></p>
        <p class="chunk" data-nb-ref-number="8" id="chunk8" data-nb-words="50" data-nb-chars="287"><span class="idea" data-nb-ref-number="8" id="idea8" data-nb-words="50" data-nb-chars="287">Pane, řekl mu&nbsp;doktor Spitz, já&nbsp;vás nebudu obtěžovat; nemusíte mi&nbsp;odpovídat ani slovem. Nebudu se&nbsp;vás na&nbsp;nic ptát. Mně jde jen o&nbsp;to, abych vybavil příčinu, která způsobuje vaše závratě. Vy&nbsp;jste ji&nbsp;zatlačil do&nbsp;podvědomí; ale ta&nbsp;potlačená představa je&nbsp;tak silná, že&nbsp;vyvolává těžké poruchy –</span></p>
        <p class="chunk" data-nb-ref-number="9" id="chunk9" data-nb-words="14" data-nb-chars="83"><span class="idea" data-nb-ref-number="9" id="idea9" data-nb-words="14" data-nb-chars="83">Já&nbsp;jsem vás nevolal, doktore, přerušil ho&nbsp;Gierke chraptivě a&nbsp;vztáhl ruku ke&nbsp;zvonku.</span></p>
        <p class="chunk" data-nb-ref-number="10" id="chunk10" data-nb-words="31" data-nb-chars="186"><span class="idea" data-nb-ref-number="10" id="idea10" data-nb-words="31" data-nb-chars="186">Já&nbsp;vím, řekl doktor Spitz, ale ještě okamžik počkejte. Když na&nbsp;vás poprvé přišel ten záchvat závrati na&nbsp;kampanile v&nbsp;Benátkách, vzpomeňte si, pane, jen si&nbsp;vzpomeňte, co&nbsp;jste přitom cítil.</span></p>
        <p class="chunk" data-nb-ref-number="11" id="chunk11" data-nb-words="7" data-nb-chars="40"><span class="idea" data-nb-ref-number="11" id="idea11" data-nb-words="7" data-nb-chars="40">Gierke seděl strnule s&nbsp;prstem na&nbsp;zvonku.</span></p>
        <p class="chunk" data-nb-ref-number="12" id="chunk12" data-nb-words="40" data-nb-chars="245"><span class="idea" data-nb-ref-number="12" id="idea12" data-nb-words="40" data-nb-chars="245">Cítil jste, pokračoval doktor Spitz, cítil jste strašnou, šílenou chuť svrhnout svou krásnou mladou paní z&nbsp;té&nbsp;zvonice dolů. Ale protože jste ji&nbsp;bezmezně miloval, nastal ve&nbsp;vás konflikt a&nbsp;vybil se&nbsp;psychickým otřesem; vy&nbsp;jste se&nbsp;zhroutil závratí –</span></p>
        <p class="chunk" data-nb-ref-number="13" id="chunk13" data-nb-words="10" data-nb-chars="59"><span class="idea" data-nb-ref-number="13" id="idea13" data-nb-words="10" data-nb-chars="59">Bylo ticho, jen ta&nbsp;ruka vztažená ke&nbsp;zvonku najednou klesla.</span></p>
        <p class="chunk" data-nb-ref-number="14" id="chunk14" data-nb-words="43" data-nb-chars="227"><span class="idea" data-nb-ref-number="14" id="idea14" data-nb-words="43" data-nb-chars="227">Od&nbsp;té&nbsp;chvíle, mluvil doktor Spitz, utkvěla ve&nbsp;vás ta&nbsp;závrať, ta&nbsp;hrůza z&nbsp;propasti; od&nbsp;té&nbsp;chvíle jste zavíral okna a&nbsp;nemohl se&nbsp;podívat do&nbsp;hloubky, protože ve&nbsp;vás byla pořád ta&nbsp;děsná představa, že&nbsp;snad srazíte paní Irmu tam dolů –</span></p>
        <p class="chunk" data-nb-ref-number="15" id="chunk15" data-nb-words="6" data-nb-chars="40"><span class="idea" data-nb-ref-number="15" id="idea15" data-nb-words="6" data-nb-chars="40">Gierke ve&nbsp;své lenošce nelidsky zasténal.</span></p>
        <p class="chunk" data-nb-ref-number="16" id="chunk16" data-nb-words="47" data-nb-chars="258"><span class="idea" data-nb-ref-number="16" id="idea16" data-nb-words="47" data-nb-chars="258">Ano, pokračoval doktor Spitz, ale pane, teď je&nbsp;otázka, odkud se&nbsp;ta&nbsp;nutkavá představa vzala. Pane Gierke, vy&nbsp;jste byl ženat před osmnácti lety. Pane Gierke, vaše první paní zahynula na&nbsp;túře v&nbsp;Alpách. Zřítila se&nbsp;při výstupu na&nbsp;Hohe Wand, a&nbsp;vy&nbsp;jste po&nbsp;ní&nbsp;dědil.</span></p>
        <p class="chunk" data-nb-ref-number="17" id="chunk17" data-nb-words="9" data-nb-chars="55"><span class="idea" data-nb-ref-number="17" id="idea17" data-nb-words="9" data-nb-chars="55">Bylo jen slyšet, jak Gierke rychle a&nbsp;chrčivě oddechuje.</span></p>
        <p class="chunk" data-nb-ref-number="18" id="chunk18" data-nb-words="41" data-nb-chars="235"><span class="idea" data-nb-ref-number="18" id="idea18" data-nb-words="41" data-nb-chars="235">Gierke, zvolal doktor Spitz, vy&nbsp;jste svou první ženu zavraždil. Vy&nbsp;jste ji&nbsp;srazil do&nbsp;propasti; a&nbsp;proto, slyšíte, proto se&nbsp;vám zdá, že&nbsp;musíte stejně zabít i&nbsp;tu&nbsp;druhou: tu, kterou milujete; proto se&nbsp;bojíte hloubky; proto trpíte závratí –</span></p>
        <p class="chunk" data-nb-ref-number="19" id="chunk19" data-nb-words="15" data-nb-chars="84"><span class="idea" data-nb-ref-number="19" id="idea19" data-nb-words="15" data-nb-chars="84">Doktore, zavyl ten člověk v&nbsp;lenošce, doktore, co&nbsp;mám dělat? Co&nbsp;mám proti tomu dělat?</span></p>
        <p class="chunk" data-nb-ref-number="20" id="chunk20" data-nb-words="43" data-nb-chars="270"><span class="idea" data-nb-ref-number="20" id="idea20" data-nb-words="43" data-nb-chars="270">Docent Spitz hrozně zesmutněl. Pane, řekl, kdybych byl člověk věřící, poradil bych vám: podstupte trest, aby vám Bůh odpustil. Ale my&nbsp;doktoři obyčejně nevěříme v&nbsp;Boha. To, co&nbsp;máte udělat, si&nbsp;vyřiďte sám se&nbsp;sebou, ale lékařsky jste patrně zachráněn. Vstaňte, pane Gierke!</span></p>
        <p class="chunk" data-nb-ref-number="21" id="chunk21" data-nb-words="5" data-nb-chars="31"><span class="idea" data-nb-ref-number="21" id="idea21" data-nb-words="5" data-nb-chars="31">Gierke vstal, bledý jako vápno.</span></p>
        <p class="chunk" data-nb-ref-number="22" id="chunk22" data-nb-words="9" data-nb-chars="47"><span class="idea" data-nb-ref-number="22" id="idea22" data-nb-words="9" data-nb-chars="47">Tak co, povídá doktor Spitz, točí se&nbsp;vám hlava?</span></p>
        <p class="chunk" data-nb-ref-number="23" id="chunk23" data-nb-words="3" data-nb-chars="22"><span class="idea" data-nb-ref-number="23" id="idea23" data-nb-words="3" data-nb-chars="22">Gierke zavrtěl hlavou.</span></p>
        <p class="chunk" data-nb-ref-number="24" id="chunk24" data-nb-words="114" data-nb-chars="657"><span class="idea" data-nb-ref-number="24" id="idea24" data-nb-words="114" data-nb-chars="657">Tak vidíte, oddychl si&nbsp;docent Spitz. Teď přejdou i&nbsp;ostatní následky. Ta&nbsp;závrať byla jen z&nbsp;potlačené představy; teď, když jsme ji&nbsp;vybavili, bude dobře. Můžete se&nbsp;podívat z&nbsp;okna? Výborně! Jako by&nbsp;z&nbsp;vás všecko spadlo, že? Ani památka po&nbsp;závrati, co? Pane Gierke, vy&nbsp;jste nejkrásnější případ, jaký jsem kdy měl! – Doktor Spitz spráskl nadšením ruce: Dokonale uzdraven! Smím zavolat paní Irmu? Ne? Aha, vy&nbsp;ji&nbsp;chcete sám překvapit – bože, ta&nbsp;bude mít radost, když vás uvidí chodit! Tak vidíte, pane, jaké zázraky dělá věda! – Byl by&nbsp;samou radostí nad tím úspěchem žvanil dvě hodiny, ale viděl, že&nbsp;Gierke potřebuje klid; tož mu&nbsp;předepsal nějaký brom a&nbsp;poroučel se.</span></p>
        <p class="chunk" data-nb-ref-number="25" id="chunk25" data-nb-words="24" data-nb-chars="137"><span class="idea" data-nb-ref-number="25" id="idea25" data-nb-words="24" data-nb-chars="137">Doprovodím vás, pane doktore, řekl Gierke zdvořile a&nbsp;vedl doktora až&nbsp;ke&nbsp;schodům. To&nbsp;je&nbsp;zvláštní, ani stopa po&nbsp;nějaké závrati, ani stopa –</span></p>
        <p class="chunk" data-nb-ref-number="26" id="chunk26" data-nb-words="11" data-nb-chars="64"><span class="idea" data-nb-ref-number="26" id="idea26" data-nb-words="11" data-nb-chars="64">Tak sláva, křikl docent Spitz nadšeně; tedy se&nbsp;cítíte zdráv, že?</span></p>
        <p class="chunk" data-nb-ref-number="27" id="chunk27" data-nb-words="44" data-nb-chars="280"><span class="idea" data-nb-ref-number="27" id="idea27" data-nb-words="44" data-nb-chars="280">Naprosto zdráv, řekl Gierke tiše a&nbsp;díval se&nbsp;dolů za&nbsp;doktorem. A&nbsp;když za&nbsp;docentem Spitzem zabouchla domovní vrata, bylo slyšet ještě jedno těžké žuchnutí. Za&nbsp;chvíli našli dole pod schodištěm tělo Gierkovo. Byl mrtev, několikrát přelámán, jak narážel při pádu na&nbsp;zábradlí schodiště.</span></p>
        <p class="chunk" data-nb-ref-number="28" id="chunk28" data-nb-words="40" data-nb-chars="243"><span class="idea" data-nb-ref-number="28" id="idea28" data-nb-words="40" data-nb-chars="243">Když to&nbsp;ohlásili doktoru Spitzovi, hvízdl a&nbsp;díval se&nbsp;moc divně před sebe. Potom vzal knihu, do&nbsp;které si&nbsp;zapisoval své pacienty, a&nbsp;ke&nbsp;Gierkovu jménu připsal jen datum a&nbsp;jedno slovo: Suicidium. Abyste věděl, pane Taussig, to&nbsp;znamená sebevražda.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_020.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>