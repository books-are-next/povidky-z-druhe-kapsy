<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Povídky z druhé kapsy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">O lyrickém zloději</h2>

<p class="mlptextbez1radku">„Ono to někdy vypadá jinak,“ ozval se po náležitém
mlčení pan Zach, redaktor. „Kolikrát člověk opravdu neví, je-li to špatné
svědomí, nebo spíš taková chlubivost a okázalost; hlavně tihle zločinci z povolání
by snad praskli, kdyby se nemohli sem tam holedbat tím, co provedli. Já myslím,
že by mnoho zločinců vymřelo, kdyby je společnost ignorovala; takového
odborného pachatele zrovna hřeje ta výjimečná veřejná pozornost, které se těší.
Já neříkám, že lidé kradou a loupí jen pro tu slávu; dělají to pro peníze nebo
z lehkomyslnosti nebo vlivem špatných přátel, ale jak jednou čuchnou k té aura
popularis, probudí se v nich takové jakési velikášství – to máte stejné jako u těch
politikářů a vůbec veřejně činných osob.</p>

<p class="mlptext">Počkejte, tomu už je řada let, co jsem redigoval náš výborný
krajinský týdeník Posla východu. Já jsem se sice narodil na západě, ale to
byste nevěřili, s jakým zápalem jsem bojoval za regionální zájmy východních
Čech. Ona to je taková mírná pahorkatina, jako by ji vymaloval, se švestkovými
alejemi a tichými potůčky; ale já jsem týdně burcoval ‚náš drsný horácký lid,
tvrdě zápasící o skývu chleba s nehostinnou přírodou a nepřízní vlády‘, – páni,
to se vám tak krásně a od srdce psalo; jenom dvě léta jsem tam působil, ale za
ta dvě léta jsem vštípil tamnímu lidu přesvědčení, že jsou drsní horalové, že
jejich život je hrdinný a krušný, že jejich kraj je chudobný sice, ale
melancholicky krásný a hornatý, – já myslím, víc novinář nemůže udělat než
vykouzlit na Čáslavsku jakýsi druh Norska. Z toho je tak vidět, jakých velikých
úkolů jsou noviny schopny.</p>

<p class="mlptext">To víte, takový krajinský redaktor musí hlavně dbát o lokální
události. Jednou mě tedy zastavil tamní policejní komisař a povídá: Tak dneska
v noci vyloupil nějaký všivák krám pana Vašaty, co je obchod se smíšeným
zbožím; a co byste tomu řek, pane redaktore, ten ničema tam napsal a nechal
ležet na pultě báseň; to přece je drzost, no ne?</p>

<p class="mlptext">Ukažte mně tu báseň, řekl jsem honem, to bude něco pro Posla;
uvidíte, že pomocí tisku toho taškáře chytneme. Mimoto, pane, jen si považte,
co taková senzace bude pro naše město a pro celý kraj!</p>

<p class="mlptext">Zkrátka tu báseň jsem po mnoha řečích dostal a otiskl jsem ji
v Poslu východu. Já vám ji povím, pokud si ji ještě pamatuju; bylo to nějak
takhle:</p>

<p class="mlpverse">Jedna, dvě, tři, čtyři, pět, šest,<br class="calibre17"/>
sedum, vosum, devět, deset,<br class="calibre17"/>
jedenáct a dvanáct bije,<br class="calibre17"/>
to je hodina pro zloděje.<br class="calibre17"/>
Když jsem ty dveře páčil,<br class="calibre17"/>
někdo po ulici kráčel,<br class="calibre17"/>
to bych nebyl zloděj, kdybych se bál,<br class="calibre17"/>
ty kroky šly pořád dál a dál,<br class="calibre17"/>
když člověk v takový tmě poslouchá,<br class="calibre17"/>
slyší, jak mu srdce bouchá,<br class="calibre17"/>
to srdce je sirotek jako já,<br class="calibre17"/>
maminka by nade mnou plakala,<br class="calibre17"/>
někdo má na světě neštěstí,<br class="calibre17"/>
já jsem tu tak sám, to jen myš šelestí,<br class="calibre17"/>
myš a já, zloději voba,<br class="calibre17"/>
proto jsem jí nadrobil kus chleba,<br class="calibre17"/>
vona se nechce ukázat, kde je,<br class="calibre17"/>
zloděj se musí bát i zloděje.</p>

<p class="mlptext">A tak to šlo ještě dál, až na konec bylo:</p>

<p class="mlpverse">Moh bych toho napsat ještě více,<br class="calibre17"/>
ale vona mně už dohořívá svíce.</p>

<p class="mlptext">Teda tu báseň jsem otiskl s obšírným rozborem dušezpytným a krasovědným;
vyzvedl jsem její baladické rysy a výmluvně poukázal na jemné struny v duši
zločincově. Byla to svým způsobem senzace; tisk jiných stran a jiných
krajinských měst tvrdil, že je to pustý a umělý podvrh; jiní odpůrci východních
Čech zase prohlašovali, že to je plagiát, nejapný překlad z angličtiny a kdesi
cosi. Ale když jsem byl v nejlepší polemice za našeho krajinského
zloděje-básníka, přišel ke mně ten policejní komisař a povídá: Tak, pane
redaktore, už by s tím mohl být konec, s tím vaším zatraceným zlodějem; považte
si, tohohle týdne už zas vykradl dva byty a jeden krám, a pokaždé nechal na
místě činu dlouhou báseň!</p>

<p class="mlptext">To jsem rád, jářku, otiskneme to!</p>

<p class="mlptext">To by tak hrálo, bručel komisař. Pane, to je nadržování
zločincům! Vždyť ten chlap teď krade jen z takové probuzené literární
ctižádosti! Nyčko mu to musíte nějak zarazit, víte? Napište, že ty básně
nestojí za nic, že jim chybí forma nebo nálada nebo co chcete; já myslím, že
ten holomek pak přestane krást.</p>

<p class="mlptext">Hm, povídám, tohle my napsat nemůžeme, když už jsme ho jednou
chválili; ale víte co, nebudeme mu víc ty básně otiskovat, a je to.</p>

<p class="mlptext">Dobrá; za dalších čtrnáct dní se událo pět nových krádeží i s příslušnými
básněmi, ale Posel východu o nich mlčel jako zařezaný. Jenom jsem měl strach,
aby se náš zloděj z uražené autorské ješitnosti neodstěhoval na Turnovsko nebo
Táborsko a nestal se materiálem tamního krajinského tisku; považte si, jak by
se tam ti paprikové vypínali! – Tím mlčením byl náš zloděj jaksi zmaten; asi po
tři neděle byl pokoj, ale pak se začaly ty krádeže znova, jenom s tím rozdílem,
že příslušné básně byly posílány poštou přímo do redakce Posla východu. Ale
Posel východu se zatvrdil; jednak si to nechtěl rozházet s místními úřady,
jednak ty básně byly slabší a slabší; autor se začal opakovat a vymýšlet si
takové romantické hejble a ciráty; zkrátka počal se chovat jako skutečný
spisovatel.</p>

<p class="mlptext">Jednou v noci jsem přišel z hospody domů; pískal jsem si jako
špaček a rozškrtl sirku, abych si zapálil petrolejku. V tom okamžiku někdo za
mými zády foukl do té sirky a zhasil ji.</p>

<p class="mlptext">Nerozsvěcet, řekl temný hlas. To jsem já.</p>

<p class="mlptext">Aha, řekl jsem, a co byste chtěl?</p>

<p class="mlptext">Já se vás jdu zeptat, řekl temný hlas, co je s těmi básněmi.</p>

<p class="mlptext">Človíčku, povídám – to jsem ještě pořád nevěděl, oč jde –, teď
přece nejsou redakční hodiny. Přijďte si zítra v jedenáct.</p>

<p class="mlptext">A vy mě dáte sebrat, řekl hlas trpce. To nejde. Proč už
netisknete mé básně?</p>

<p class="mlptext">Teď teprve jsem se dovtípil, že to je náš zloděj. To by byla
dlouhá kapitola, řekl jsem mu. Sedněte si, mládenče. A když to chcete vědět, já
ty vaše básně netisknu, protože za nic nestojí. Tak.</p>

<p class="mlptext">Já myslel, řekl hlas bolestně, že… že nejsou horší nežli ta
první.</p>

<p class="mlptext">Ta první ušla, pravil jsem přísně. Byl v ní upřímný cit,
rozumíte? Mělo to intuitivní svěžest, mělo to takovou bezprostřednost a sílu
prožití, mělo to náladu, mělo to všecko; ale ty další, člověče, byly pro kočku.</p>

<p class="mlptext">Ale dyť, zaúpěl hlas, dyť já je psal stejně jako tu první!</p>

<p class="mlptext">To je právě to, řekl jsem tvrdě. Vy jste se v nich jenom
opakoval. Zase v nich bylo, že venku slyšíte kroky –</p>

<p class="mlptext">Dyť já je slyšel, bránil se hlas. Pane redaktore, když jeden
krade, tak musí špicovat uši, kdo to venku šlape!</p>

<p class="mlptext">A zase v nich bylo o té myši, pokračoval jsem.</p>

<p class="mlptext">Vo tej myši, pravil hlas malomyslně. Když tam ta myš dycky je!
Ale já vo ní psal jenom ve třech –</p>

<p class="mlptext">Zkrátka, přerušil jsem ho, z vašich veršů se stala pustá
literární rutina. Bez originality, bez inspirace, bez citové obnovy.
Přítelíčku, to nejde. Básník se nesmí opakovat.</p>

<p class="mlptext">Hlas chvilku mlčel. Pane redaktore, řekl po chvíli, když vono
to je pořád stejný! Zkuste to krást, vona je jedna krádež jako druhá. To je
těžká věc.</p>

<p class="mlptext">Je, řekl jsem. Měl byste začít z jiného soudku.</p>

<p class="mlptext">Snad abych vykradl kostel, navrhoval hlas. Nebo krchov.</p>

<p class="mlptext">Potřásl jsem energicky hlavou. To nikam nevede, povídám.
Člověče, na látce tak nezáleží jako na prožití. Ve vašich verších mně chybí
nějaký konflikt. Je to pořád jen takový vnějškový popis obyčejné krádeže – Vy
byste měl objevit nějaký niternější motiv. Například svědomí.</p>

<p class="mlptext">Hlas chvilku přemýšlel. To jako myslíte výčitky svědomí? řekl
váhavě. Myslíte, že ty básně pak budou lepší?</p>

<p class="mlptext">To se rozumí, zvolal jsem. Kamaráde, to jim teprve dá tu
psychologickou hloubku a zjitřenost!</p>

<p class="mlptext">Já to zkusím, pravil hlas zamyšleně. Já jenom nevím, esli s tím
budu moct krást. Člověk ztratí tu jistotu, víte? A když nemá tu jistotu, tak ho
spíš čapnou.</p>

<p class="mlptext">A kdyby! křikl jsem. Člověče zlatá, co na tom, kdyby vás chytli!
Copak si nedovedete představit, jaké básně byste psal in carcere et catenis?<a href="../Text/povidky_z_druhe_kapsy_033.html#_ftn19" title="" class="pcalibre calibre3 pcalibre1" id="_ftnref19"><span class="msofootnotereference"><span class="calibre12"><span class="msofootnotereference"><span class="calibre13">[19]</span></span></span></span></a>
Já bych vám ukázal jednu báseň z vězení, to byste mrkal!</p>

<p class="mlptext">A byla v novinách? ptal se hlas dychtivě.</p>

<p class="mlptext">Holenku, povídám, to je jedna z nejslavnějších básní na světě.
Rozsvěťte, já vám ji přečtu.</p>

<p class="mlptext">Můj host rozškrtl sirku a rozsvítil lampu. Ukázalo se, že je
to bledý, trochu uhrovitý mládenec, jak už zloději a básníci bývají. Tak
počkejte, jářku, hned vám to najdu. A vyhrabal jsem překlad Wildovy Balady ze
žaláře v Readingu. Víte, tehdy to bylo v módě.</p>

<p class="mlptext">Jakživ jsem nepřednášel nic s takovým citem jako tehdy tu
baladu, víte, ty verše: Tak každý zabíjí, jak dovede – Můj návštěvník ze mne
nespouštěl oka; a když tam bylo o tom muži, jak jde na šibenici, zakryl si
tváře a vzlykal.</p>

<p class="mlptext">Když jsem dočetl, bylo ticho. Nechtěl jsem kazit jistou
velikost té chvíle. Otevřel jsem okno a řekl jsem: Nejkratší cestu máte tamhle
přes plot. Dobrou noc. – A zhasil jsem lampu.</p>

<p class="mlptext">Dobrou noc, děl rozechvělý hlas potmě, tak já to tak nějak
zkusím. Děkuju uctivě. – Potom zmizel tiše, jako netopýr; byl to přece jenom
šikovný zloděj.</p>

<p class="mlptext">Za dva dny ho chytli v jednom krámě, do kterého se vloupal.
Seděl tam u pultu nad kusem papíru a kousal koneček tužky. Na tom papíře bylo
jen napsáno:</p>

<p class="mlptext">Každej krade jak dovede – a dál nic; nejspíš to měla být
variace na Baladu ze žaláře v Readingu.</p>

<p class="mlptext">Tehdy ten zloděj dostal půldruhého roku kriminálu za řadu
vloupání. Za nějaký měsíc mně od něho doručili celý sešit básní. Bylo to
strašné: samá vlhká podzemní kobka, kasematy, mříže, řinčící okovy na nohou,
ztuchlý chléb, cesta k šibenici a kdesi cosi; já jsem se až zhrozil, jaké děsné
poměry musí panovat v dotyčném kriminále. Prosím vás, takový novinář vleze
všude; tak jsem si vymohl, že mě ředitel té trestnice pozval na prohlídku svého
ústavu. On vám to byl docela slušný, humánní a zánovní kriminál; a toho svého
zloděje jsem zastihl, zrovna když vyjídal z plecháče čočku.</p>

<p class="mlptext">Tak co, povídám mu, kdepak máte ty řinčící okovy, co jste o nich
psal?</p>

<p class="mlptext">Náš zloděj se začervenal a koukl bezradně na ředitele. Pane
redaktore, koktal, dyť vo tom, co tu je, se nedají psát žádný básně! To je
těžká věc, že jo.</p>

<p class="mlptext">A jste spokojen? ptám se ho.</p>

<p class="mlptext">Jináč bych byl, bručel rozpačitě. Ale není tu vo čem psát.</p>

<p class="mlptext">Od té doby jsem se s ním nesešel. Ani v rubrice Ze soudní
síně, ani v poezii.“</p>

</div>
</body>
</html>