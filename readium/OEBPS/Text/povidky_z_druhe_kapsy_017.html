<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Povídky z druhé kapsy</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Balada o Juraji Čupovi</h2>

<p class="mlptextbez1radku">„To se, páni, opravdu stává,“ pravil na to četnický
kapitán Havelka, „totiž to, že se u zločinců někdy vyskytne taková zvláštní
svědomitost a řádnost. O tom bych vám mohl povídat všelijaké případy, ale
nejdivnější je ten s Jurajem Čupem. To se mně stalo, když jsem byl u žandarmů
na Podkarpatsku v Jasině.</p>

<p class="mlptext">Jednou v lednové noci jsme u žida mazali deku; to byl okresní
náčelník, nějaký inspektor od dráhy a taková ta exponovaná honorace; a to se
rozumí, cikáni. Poslouchejte, tihle cikáni, já nevím, co to je za pronárod; ale
já myslím, že to je pokolení Chámovo. Když tak člověku hrají do ouška, pořád
blíž a pořád tišeji, krysy mizerné, když mu tak čarují do ucha, tu… tu… tu vám
zrovna vytahují duši z těla; já vám říkám, ta jejich hudba, to je nějaká
strašná a tajemná neřest. A když se tak přisáli ke mně, já brečel, já řval jako
jelen, bajonetem stůl jsem probodal, skleničky rozbíjel, zpíval a hlavou do zdi
bil, chtěl někoho zabít nebo někoho milovat – páni, takové věci vyvádí člověk,
když mu cikáni učarovali. A když jsem byl v nejlepším, přišel žid šenkýř a povídá,
že na mě venku před hospodou čeká nějaký Rusňáček.</p>

<p class="mlptext">Ať čeká nebo ať přijde zítra, křičel jsem; já tady oplakávám
svou mladost a pochovávám své sny; já miluju jednu paní, jednu krásnou a velkou
paní – hraj mně, ty zloději cikánská, vyhraj mně z duše tu bolest – zkrátka
takové řeči jsem vedl; víte, to už patří k té muzice, ta bolest a to strašné
pití. Za nějakou hodinu zas přišel šenkýř, že ten Rusňák tam venku na mraze
ještě čeká. Jenže já jsem pořád ještě neoplakal svou mladost a neutopil v Aszu
tokaji ten svůj žal; jen jsem tak mávnul rukou jako Džingischán, že mně je
všecko jedno, jen hrejte, cikáni; a co bylo dál, to už dobře nevím, ale když
jsem k ránu vyšel před krčmu, byl takový mráz, že sníh skřípal a zvonil jako
sklo, a před putykou stál ten Rusňák v bílých láptích, bílých gatích a bílém
ovčím kožuchu. Když mě viděl, poklonil se až po pás a něco chraptěl.</p>

<p class="mlptext">Co chceš, báči, povídám mu; budeš-li mě zdržovat, dám ti po
hubě.</p>

<p class="mlptext">Velkomožný pane, povídá Rusňáček, mě sem posílá starosta z Volové
Lehoty. Marynu Matejovu zabili.</p>

<p class="mlptext">Trochu jsem vystřízlivěl; Volova Lehota, to bylo takové selo
nebo spíš samota třinácti chalup nějakých třicet kilometrů dál v horách;
zkrátka v té zimě pěkné nadělení. Prokristapána, křikl jsem, a kdo ji zabil?</p>

<p class="mlptext">Já zabil, pane velkomožný, řekl Rusňák pokorně. Juraj Čup mně
říkají, Dimitra Čupa syn.</p>

<p class="mlptext">A ty se jdeš udat? spustil jsem na něho.</p>

<p class="mlptext">Starosta nařídil, pravil Juraj Čup odevzdaně. Juraji, kázal,
ohlas žandárovi, že jsi zabil Marynu Matejovu.</p>

<p class="mlptext">A proč jsi ji zabil? křičím.</p>

<p class="mlptext">Bůh kázal, řekl Juraj, jako by se to rozumělo samo sebou.
Hospodin nařídil, zab Marynu Matejovu, svou rodnou sestru, zlým duchem
posedlou.</p>

<p class="mlptext">Hrom do tebe, řekl jsem, ale jak jsi se sem z té Volovy Lehoty
dostal?</p>

<p class="mlptext">S pomocí Boží, povídá Juraj Čup pobožně. Hospodin mě chránil,
abych nezahynul ve sněhu. Buď jeho jméno pochváleno.</p>

<p class="mlptext">Poslouchejte, kdybyste znali, co je to sněhová bouře v Karpatech;
kdybyste věděli, co to je, když leží na dva metry sněhu; kdybyste viděli toho
drobného a slabého božího človíčka Juraje Čupa, jak šest hodin čeká v tom
strašném mrazu před krčmou, aby se udal, že zavraždil nehodnou služebnici boží
Marynu Matejovu, já nevím, co byste udělali; ale já jsem se pokřižoval, a pokřižoval
se i Juraj Čup, a pak jsem ho zatknul; pak jsem si umyl tvář sněhem a připnul
si lyže a s jedním četníkem, Kroupa se jmenoval, jsme si to hnali nahoru do
Volovy Lehoty. A kdyby mě byl zastavil sám četnický generál a řekl: Havelko, ty
troubo, nikam nepojedeš, vždyť v tomhle sněhu jde o život, byl bych mu
zasalutoval a řekl: Poslušně hlásím, pane generále, Hospodin nařídil. A jel
bych. A Kroupa by jel taky, protože byl Žižkovák; a já jsem ještě neviděl
Žižkováka, který by pro fór nechtěl být při tom, když jde o nějakou tu bravuru
nebo volovinu. Tož jsme jeli.</p>

<p class="mlptext">Já vám tu naši cestu nebudu líčit; jenom vám povím, že nakonec
Kroupa vzlykal strachem a únavou jako malé dítě a že jsme si dvacetkrát řekli,
že je s námi amen a že na tom fleku zůstaneme; a že jsme těch třicet kilometrů
jeli jedenáct hodin, od noci do noci; to jen tak, abyste věděli, co to bylo.
Páni, takový četník má koňskou náturu; ale když už padne do sněhu a brečí, že
nemůže dál, tak to už musí být, že se to vylíčit nedá. Ale já jsem šel jako ve
snách a jenom jsem si říkal, tuhle cestu udělal Juraj Čup, človíček jako kudla,
a ještě šest hodin čekal na mraze, protože mu to starosta nařídil; Juraj Čup v mokrých
láptích, Juraj Čup v bouři sněhové, Juraj Čup s pomocí boží. Poslouchejte,
kdybyste viděli, že kámen padá nahoru místo dolů, řekli byste tomu zázrak; ale
nikdo nepojmenuje zázrakem to putování Juraje Čupa, který se šel udat; a přece
to byl větší úkaz a strašnější síla nežli kámen, který padá nahoru. Počkejte,
nechte mě mluvit; já říkám, chce-li kdo vidět zázraky, musí se koukat po
lidech, a ne po kamenech.</p>

<p class="mlptext">Teda když jsme dojeli do Volovy Lehoty, motali jsme se jako
stíny, víc mrtví než živí. Boucháme u starosty, všechno spí; pak vylezl
starosta s puškou, takový bradatý obr, a když nás viděl, klekl a odepnul nám
lyže, ale nepromluvil ani slovo. Když tak na to vzpomínám, je to, jako bych
viděl jakési divné obrazy slavnostně zjednodušené: jak nás ten starosta beze
slova vedl do jedné z chalup; v sednici hořely dvě svíce, před ikonou klečela
černá ženská, na posteli v bílé košili mrtvola Maryny Matejové, krk rozříznut
až po obratle; byla to strašlivá a přitom tak podivně čistá rána, jako když
řezník rozpoltí sele; a ta tvář byla tak nelidsky bílá, jako jsou bílí jen ti,
kdo vykrváceli do poslední kapky.</p>

<p class="mlptext">Pak zase tak beze slova nás uvedl starosta k sobě; ale to už v
jeho izbě čekalo jedenáct chlapů v kožuchách – já nevím, znáte-li, jak smrdí
tyhle ovčí kožichy: tak nějak svěravě a starozákonně. Starosta nás posadil za
stůl, odchrchlal, poklonil se a řekl: Ve jménu božím žalujeme vám smrt
služebnice boží Marynv Matejové. Buď jí Hospodin milostiv!</p>

<p class="mlptext">Amen, řeklo jedenáct gazdů a pokřižovalo se.</p>

<p class="mlptext">A starosta začal: Před dvěma dny v noci slyší někoho škrabat,
tichounce škrabat zvenčí na dveře. Myslel, že je to liška; i vzal pušku a šel
otevřít. Na prahu leží žena. Zvedl ji, a tu jí padla hlava nazad. Byla to
Maryna Matejová s hrdlem proříznutým. Protože měla přeťatý hrtan, byla němá.</p>

<p class="mlptext">Starosta donesl Marynu do izby a pěoložil ji na postel; pak
kázal pastýři, aby troubil a svolal všechny gazdy z Volové Lehoty k němu. Když
byli pohromadě, obrátil se k Maryně a řekl: Maryno Matejová, nežli zemřeš,
podej svědectví, kdo tě zabil. Maryno Matejová, zabil jsem tě já?</p>

<p class="mlptext">Maryna nemohla zavrtět hlavou; ale jen zavřela oči.</p>

<p class="mlptext">Maryno, byl to tento zde, tvůj soused Vlaho, syn Vasylův?</p>

<p class="mlptext">Maryna zavřela své žalující oči.</p>

<p class="mlptext">Maryno Matejová, byl to tento přítomný gazda Kohut, řečený
Vaňka? Byl to tento zde, který je Martin Dudáš, tvůj soused? – Maryno, byl to
ten zde, Baran, zvaný Šandor? – Maryno, byl to ten, který tady stojí, Andrej
Vorobec? – Maryno Matejová, byl to Klimko Bezuchý, který stojí před tebou? – Maryno,
byl to tento muž, Štěpán Bobot? – Maryno, byl ten, který tě zabil, Tatka,
horár, syn Myhala Tatky? Maryno –</p>

<p class="mlptext">V tu chvíli se otevřely dveře a vešel Juraj Čup, bratr Maryny
Matejové. Maryna se zachvěla a vytřeštila oči.</p>

<p class="mlptext">Maryno, pokračoval starosta, kdo tě zabil? Byl to tento zde,
Fodor, jménem Terentík?</p>

<p class="mlptext">Ale Maryna už neodpovídala. Modlete se, řekl Juraj Čup a všichni
gazdové padli na kolena. Konečně starosta vstal a řekl: Pusťte sem ženy!</p>

<p class="mlptext">Ještě ne, řekl starý Dudáš. Zesnulá služebnice boží, Maryno
Matejová, ve jménu božím dej znamení: zabil tě Ďuro, pastýř?</p>

<p class="mlptext">Bylo ticho.</p>

<p class="mlptext">Maryno Matejová, duše před Hospodinem, zabil tě Tóth Ivan,
Ivanův syn?</p>

<p class="mlptext">Nikdo ani nedýchal.</p>

<p class="mlptext">Maryno Matejová, ve jménu božím, tedy tě zabil tvůj rodný
bratr, Juraj Čup?</p>

<p class="mlptext">Zabil jsem, řekl Juraj Čup. Hospodin kázal, zab Marynu, zlým
duchem posedlou.</p>

<p class="mlptext">Zatlačte jí oči, přikázal starosta. Juraji, teď půjdeš do
Jasiny a postavíš se četníkům. Zabil jsem, řekneš, Marynu Matejovu. Do té doby
neusedneš a ničeho nepojíš. Jdi, Juraji! – Načež otevřel dveře a pustil do izby
ženy, aby hořekovaly nad mrtvou.</p>

<p class="mlptext">Poslyšte, já nevím, bylo-li to z těch ovčích kožichů nebo z únavy
nebo proto, že v tom, co jsem viděl a slyšel, byla taková divná krása nebo
důstojnost: ale musel jsem jít ven, do mrazu, protože se mně točila hlava;
namouduši, ve mně něco stoupalo, jako bych měl povstat a říci: Boží lidé, boží
lidé! My budeme soudit Juraje Čupa po světském řádu; ale ve vás je zákon boží. –
A byl bych se jim poklonil po pás; ale to se na četníka nesluší, a proto jsem
šel ven a tak dlouho jsem sám pro sebe sakroval, až jsem zase našel svou
četnickou duši.</p>

<p class="mlptext">Víte, tohle četnictví je hrubé řemeslo. Ráno jsem vyšťáral v chalupě
Juraje Čupa dolarové bankovky, které nebožka Maryna dostávala od svého muže z Ameriky.
To se rozumí, musel jsem to hlásit, a tihle právníci z toho udělali loupežnou
vraždu. Juraj Čup dostal provaz; ale nikdo mně nenamluví, že tu cestu ušel
lidskou silou. Já vím dobře, co je lidská síla. A myslím, že i tak drobet vím,
co je boží soud.“</p>

</div>
</body>
</html>