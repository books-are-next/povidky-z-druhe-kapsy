<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Porotce">
    <meta name="apple-mobile-web-app-capable" content="yes">
    <title>Porotce</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="25">
    <link rel="prev" href="./povidky_z_druhe_kapsy_027.html">
    <link rel="next" href="./povidky_z_druhe_kapsy_029.html">
    <link rel="self" href="povidky_z_druhe_kapsy_028.html">
    <meta name="identifier" content="capek-povidky-z-druhe-kapsy-c88e87b">
    <meta name="role" content="chapter">
  </head>
  <body data-nb-words="1779" data-nb-chars="10350" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_027.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="7"><span class="idea" data-nb-ref-number="1" id="idea1" data-nb-words="1" data-nb-chars="7">Porotce</span></h1>
        <p class="chunk" data-nb-ref-number="2" id="chunk2" data-nb-words="66" data-nb-chars="395"><span class="idea" data-nb-ref-number="2" id="idea2" data-nb-words="66" data-nb-chars="395">„Teda já&nbsp;jsem jednou musel soudit,“ řekl pan Firbas odkašlávaje, „protože jsem byl vylosován za&nbsp;porotce. Tehdy zrovna přišel před porotu ten případ Lujzy Kadaníkové, co&nbsp;zavraždila svého manžela. Nás bylo v&nbsp;porotě osm mužských a&nbsp;čtyři ženské. Tě&nbsp;bůh, řekli jsme si&nbsp;my&nbsp;mužští předem víceméně mlčky, ty&nbsp;čtyři baby budou hledět tu&nbsp;ženskou osvobodit! A&nbsp;tak jsme se&nbsp;už&nbsp;předem proti té&nbsp;Lujze zatvrdili.</span></p>
        <p class="chunk" data-nb-ref-number="3" id="chunk3" data-nb-words="245" data-nb-chars="1366"><span class="idea" data-nb-ref-number="3" id="idea3" data-nb-words="245" data-nb-chars="1366">On&nbsp;to&nbsp;byl vcelku dost obyčejný případ nešťastného manželství. Ten Kadaník byl civilní geometr a&nbsp;vzal si&nbsp;ženu o&nbsp;dvacet let mladší; Lujza byla děvčátko, když se&nbsp;vdávala, a&nbsp;našel se&nbsp;svědek, který vypověděl, že&nbsp;už&nbsp;den po&nbsp;svatbě mladá paní plakala, bledá jako křída, a&nbsp;otřásala se&nbsp;odporem, když se&nbsp;jí&nbsp;novomanžel chtěl dotknout. Kolikrát si&nbsp;myslím, jaká to&nbsp;někdy musí být hrozná zkušenost, co&nbsp;takové nevinné a&nbsp;nezkušené děvče udělá po&nbsp;svatbě; vemte si, že&nbsp;její muž je&nbsp;třeba zvyklý na&nbsp;holky a&nbsp;chová se&nbsp;podle toho. Inu, to&nbsp;si&nbsp;žádný chlap ani nemůže představit. – Ale státní návladní zase vyšťáral jiné svědectví, že&nbsp;prý ta&nbsp;Lujzička měla už&nbsp;před svatbou techtle mechtle s&nbsp;nějakým študentem a&nbsp;že&nbsp;si&nbsp;s&nbsp;ním dopisovala i&nbsp;po&nbsp;sňatku. Zkrátka už&nbsp;po&nbsp;svatbě se&nbsp;ukázalo, že&nbsp;to&nbsp;manželství neštimuje; paní Lujza dávala najevo fyzický odpor k&nbsp;svému muži; po&nbsp;roce potratila a&nbsp;od&nbsp;té&nbsp;doby měla nějaké ty&nbsp;ženské nemoce. Pan geometr si&nbsp;to&nbsp;hleděl nahradit jinde a&nbsp;doma dělal kravály pro každý krejcar. Onoho nešťastného dne měli zase výstup kvůli krepdešínovým košilím nebo čemu a&nbsp;pan geometr se&nbsp;začal obouvat, že&nbsp;se&nbsp;doma otravovat nebude. V&nbsp;tu&nbsp;chvíli se&nbsp;k&nbsp;němu Lujzička přiblížila odzadu a&nbsp;střelila ho&nbsp;z&nbsp;browningu do&nbsp;týlu. Potom vyběhla na&nbsp;chodbu a&nbsp;bouchala u&nbsp;sousedů na&nbsp;dveře, aby šli k&nbsp;jejímu muži, že&nbsp;ho&nbsp;zabila a&nbsp;že&nbsp;se&nbsp;jde udat; ale na&nbsp;schodech se&nbsp;svalila v&nbsp;křečích. To&nbsp;byl ten celý případ.</span></p>
        <p class="chunk" data-nb-ref-number="4" id="chunk4" data-nb-words="232" data-nb-chars="1407"><span class="idea" data-nb-ref-number="4" id="idea4" data-nb-words="232" data-nb-chars="1407">Teď nás sedělo dvanáct, abychom posoudili její vinu. Prý ta&nbsp;Lujzička bývala pěkné děvče, ale to&nbsp;víte, vyšetřovací vazba ženským krásy nepřidá; byla jako naduřelá, a&nbsp;jen jí&nbsp;z&nbsp;těch bledých tváří žhnuly takové zlé a&nbsp;nenávistné oči. Nahoře trůnil předseda soudu, vtělená spravedlnost, strašně důstojný a&nbsp;skoro kněžský v&nbsp;tom černém taláru. Státní zástupce byl ten nejkrásnější návladní, kterého jsem kdy viděl: silný jako býk, napjatý a&nbsp;bojovný jako dobře živený tygr; bylo vidět, s&nbsp;jakou rozkoší síly a&nbsp;převahy se&nbsp;vrhá na&nbsp;tu&nbsp;svou kořist, která ho&nbsp;tam dole tak šíleně nenáviděla těma palčivýma očima. Advokát obžalované každou chvíli podrážděně vyskočil a&nbsp;hádal se&nbsp;se&nbsp;státním zástupcem; nám porotcům to&nbsp;bylo trapné, protože chvílemi to&nbsp;bylo, jako by&nbsp;nešlo o&nbsp;soud nad ženou vražednicí, nýbrž o&nbsp;jakýsi spor mezi obhájcem a&nbsp;návladním. Pak jsme tam byli my&nbsp;soudcové z&nbsp;lidu; přišli jsme soudit podle svého lidského svědomí, ale při nejlepší vůli jsme se&nbsp;většinou zoufale nudili při těch advokátských cavykách a&nbsp;soudních formalitách. Vzadu se&nbsp;tlačilo auditorium a&nbsp;páslo se&nbsp;na&nbsp;případu Lujzy Kadaníkové; když někdy byla v&nbsp;ouzkých a&nbsp;uštvaně mlčela, bylo ty&nbsp;lidi slyšet, jak zrovna chrochtají libostí.“ Pan Firbas si&nbsp;přetřel čelo, jako by&nbsp;se&nbsp;potil. „Mně vám chvílemi bylo, jako bych nebyl vylosovaný soudce, ale člověk na&nbsp;skřipci; jako bych já&nbsp;sám měl vyskočit a&nbsp;říci, přiznávám se&nbsp;ke&nbsp;všemu, dělejte si&nbsp;se&nbsp;mnou, co&nbsp;chcete.</span></p>
        <p class="chunk" data-nb-ref-number="5" id="chunk5" data-nb-words="84" data-nb-chars="516"><span class="idea" data-nb-ref-number="5" id="idea5" data-nb-words="84" data-nb-chars="516">Pak jsme tu&nbsp;měli svědky; každý důležitě vypovídal, jaksi se&nbsp;nadýmaje, že&nbsp;něco ví; a&nbsp;z&nbsp;těch výpovědí jste cítili celé to&nbsp;maloměsto, tu&nbsp;hromadu záští, klepů, protekce, šuškání, závisti, pletich, politiky a&nbsp;nudy. Podle těch svědků byl nebožtík čestný a&nbsp;přímý muž a&nbsp;řádný občan, těšící se&nbsp;nejlepší pověsti; dále děvkař a&nbsp;lakomec, brutální povaha, nemrava a&nbsp;hrubec; zkrátka můžete si&nbsp;vybrat. Paní Lujza dopadla hůř: prý je&nbsp;to&nbsp;záletná a&nbsp;marnotratná panička, nosila hedvábné prádlo, o&nbsp;domácnost se&nbsp;nestarala, dluhy dělala –</span></p>
        <p class="chunk" data-nb-ref-number="6" id="chunk6" data-nb-words="18" data-nb-chars="115"><span class="idea" data-nb-ref-number="6" id="idea6" data-nb-words="18" data-nb-chars="115">Státní zástupce se&nbsp;naklonil s&nbsp;ledovým úsměvem: Obžalovaná, měla jste už&nbsp;za&nbsp;svobodna důvěrné styky s&nbsp;některým mužem?</span></p>
        <p class="chunk" data-nb-ref-number="7" id="chunk7" data-nb-words="8" data-nb-chars="54"><span class="idea" data-nb-ref-number="7" id="idea7" data-nb-words="8" data-nb-chars="54">Obžalovaná mlčela, jen jí&nbsp;lícemi kmitl šedivý ruměnec.</span></p>
        <p class="chunk" data-nb-ref-number="8" id="chunk8" data-nb-words="21" data-nb-chars="113"><span class="idea" data-nb-ref-number="8" id="idea8" data-nb-words="21" data-nb-chars="113">Advokát vyskočil: Prosím, aby byla slyšena ta&nbsp;a&nbsp;ta, které Kadaník zneužil, když u&nbsp;něho sloužila. Měl s&nbsp;ní&nbsp;děcko –</span></p>
        <p class="chunk" data-nb-ref-number="9" id="chunk9" data-nb-words="296" data-nb-chars="1741"><span class="idea" data-nb-ref-number="9" id="idea9" data-nb-words="296" data-nb-chars="1741">Předseda soudu se&nbsp;zachmuřil; bylo vidět, že&nbsp;si&nbsp;myslí, proboha, vždyť se&nbsp;nám líčení protáhne! – Zatím se&nbsp;bez konce rozvlékaly ty&nbsp;trapné domácí záležitosti: kdo z&nbsp;těch dvou zavdával podnět k&nbsp;manželským rozbrojům, kolik dostávala paní Lujza na&nbsp;domácnost, měl-li její muž důvod žárlit. Někdy se&nbsp;mně po&nbsp;celé hodiny zdálo, že&nbsp;se&nbsp;nemluví o&nbsp;mrtvém Kadaníkovi a&nbsp;jeho manželství, ale o&nbsp;mně nebo o&nbsp;kterémkoliv druhém porotci, nebo já&nbsp;nevím o&nbsp;kom z&nbsp;nás všech; bože, co&nbsp;tady říkají o&nbsp;tom mrtvém, to&nbsp;já&nbsp;dělal taky, takové věci se&nbsp;snad dějí všude, proč o&nbsp;tom mluvit. Bylo mně, jako by&nbsp;tam kus po&nbsp;kuse svlékali nás všechny, nás muže a&nbsp;ženy; jako by&nbsp;vypírali naše vlastní hádky, provětrávali naše špinavé intimity, vytahovali tajnosti našich postelí a&nbsp;zvyků. Ono to&nbsp;bylo, jako by&nbsp;se&nbsp;tam líčil náš vlastní život, ale tak nějak zle a&nbsp;krutě, že&nbsp;se&nbsp;podobal peklu. Ten Kadaník nebyl vlastně nejhorší chlap; byl trochu drsný, na&nbsp;ženu se&nbsp;utrhoval a&nbsp;ponižoval ji; byl tvrdý a&nbsp;lakomý, protože těžce a&nbsp;málo vydělával; byl korouhevník, sváděl služky a&nbsp;udržoval poměr s&nbsp;nějakou vdovou, ale snad to&nbsp;bylo z&nbsp;trucu a&nbsp;uražené mužské ješitnosti, protože ho&nbsp;paní Lujza nenáviděla, jako by&nbsp;byl odporný hmyz. A&nbsp;to&nbsp;vám bylo zvláštní, když některý svědek advokátův vypovídal proti zavražděnému, jaký to&nbsp;byl svárlivý a&nbsp;malicherný, brutální, pohlavně hrubý a&nbsp;pašovský člověk, v&nbsp;nás mužských porotcích se&nbsp;pohnulo něco jako nelibost a&nbsp;solidarita: halt! cítili jsme, kdybychom pro tohle měli býti odstřelováni – A&nbsp;když zase jiný svědek přitěžoval paní Lujze, že&nbsp;byla lehkovážná, parádivá a&nbsp;kdesi cosi, cítili jsme my&nbsp;mužští v&nbsp;lavici porotců spíš cosi jako blahovůli, něco takového, co&nbsp;ji&nbsp;bralo do&nbsp;ochrany, zatímco ty&nbsp;čtyři ženské mezi námi sevřely rty a&nbsp;dostaly takové nesmiřitelné oči.</span></p>
        <p class="chunk" data-nb-ref-number="10" id="chunk10" data-nb-words="175" data-nb-chars="1016"><span class="idea" data-nb-ref-number="10" id="idea10" data-nb-words="175" data-nb-chars="1016">Po&nbsp;hodiny a&nbsp;dny se&nbsp;rozvlékalo to&nbsp;manželské peklo, viděné očima služek a&nbsp;lékařů, sousedů a&nbsp;klepen: sváry a&nbsp;dluhy, nemoce, domácí výstupy, všecko to&nbsp;zlé, hysterické a&nbsp;trýznivé, co&nbsp;snáší lidský pár; jako by&nbsp;před námi rozvěšovali lidské vnitřnosti v&nbsp;celé jejich ubohé ošklivosti. Poslyšte, já&nbsp;mám hodnou a&nbsp;slušnou ženu; ale chvílemi jsem tam dole neviděl Lujzu Kadaníkovou, ale svou vlastní ženu, svou Lídu, žalovanou za&nbsp;to, že&nbsp;ranou do&nbsp;týlu zastřelila svého muže Firbase; já&nbsp;cítil v&nbsp;záhlaví strašnou a&nbsp;třeskutou bolest té&nbsp;rány; já&nbsp;viděl, jak Lída, bledá a&nbsp;nehezky odulá, svírá rty a&nbsp;žaluje mne očima šílenýma hrůzou, odporem a&nbsp;ponížením. To&nbsp;byla Lída, koho tady svlékali a&nbsp;kuchali; to&nbsp;byla má&nbsp;žena, moje ložnice, moje tajnosti, mé&nbsp;hoře, mé&nbsp;hrubosti; byl bych málem zaplakal a&nbsp;řekl: Tak vidíš, Lído, kam jsi nás to&nbsp;přivedla! Já&nbsp;jsem zavíral oči, abych se&nbsp;zbavil té&nbsp;strašné vidiny; ale potmě byly ty&nbsp;výpovědi svědků ještě mučivější; a&nbsp;když jsem vytřeštil na&nbsp;Lujzu oči, sevřelo se&nbsp;mi&nbsp;srdce: Bože, Lído, jak jsi se&nbsp;změnila!</span></p>
        <p class="chunk" data-nb-ref-number="11" id="chunk11" data-nb-words="44" data-nb-chars="245"><span class="idea" data-nb-ref-number="11" id="idea11" data-nb-words="44" data-nb-chars="245">A&nbsp;když jsem se&nbsp;z&nbsp;té&nbsp;poroty vracel domů, čekala mě&nbsp;Lída s&nbsp;dychtivou otázkou: Tak co, bude odsouzena? – On&nbsp;to&nbsp;byl svým způsobem senzační proces, který zajímal hlavně paničky. – Já, hlásala má&nbsp;žena, planoucí zájmem a&nbsp;vzrušená, já&nbsp;bych ji&nbsp;odsoudila!</span></p>
        <p class="chunk" data-nb-ref-number="12" id="chunk12" data-nb-words="152" data-nb-chars="772"><span class="idea" data-nb-ref-number="12" id="idea12" data-nb-words="152" data-nb-chars="772">Po&nbsp;tom ti&nbsp;nic není, rozkřikl jsem se&nbsp;na&nbsp;ni; mně bylo hrozno mluvit s&nbsp;ní&nbsp;o&nbsp;tom. Poslední večer před verdiktem mě&nbsp;svíral takový neklid; běhal jsem po&nbsp;pokoji a&nbsp;uvažoval: Snad Lujzu pustíme; k&nbsp;čemu by&nbsp;byly v&nbsp;porotě ty&nbsp;čtyři ženské? Ještě jeden hlas proti vině, a&nbsp;bude osvobozena; tak co, člověče, bude to&nbsp;hlas můj? – Na&nbsp;to&nbsp;jsem odpověď nenašel; z&nbsp;ničeho nic mě&nbsp;obešla taková nepříjemná myšlenka: Vždyť i&nbsp;já&nbsp;mám v&nbsp;nočním stolku nabitý revolver – to&nbsp;je&nbsp;takový zvyk z&nbsp;vojny; jak snadno by&nbsp;se&nbsp;mohlo stát, že&nbsp;by&nbsp;se&nbsp;někdy šiknul mé&nbsp;ženě Lídě! Vzal jsem ten revolver do&nbsp;ruky: Neměl bych tě&nbsp;ukrýt nebo se&nbsp;tě&nbsp;vůbec zbavit? Ještě ne, zašklebil jsem se, až&nbsp;jak to&nbsp;dopadne s&nbsp;Lujzou! – A&nbsp;pak jsem se&nbsp;začal mučit znova: Ano, jak to&nbsp;dopadne – a&nbsp;co&nbsp;já, proboha, jak budu, jak mám hlasovat já?</span></p>
        <p class="chunk" data-nb-ref-number="13" id="chunk13" data-nb-words="178" data-nb-chars="1077"><span class="idea" data-nb-ref-number="13" id="idea13" data-nb-words="178" data-nb-chars="1077">Poslední den mluvil státní zástupce; mluvil dobře a&nbsp;tvrdě; nevím, kde k&nbsp;tomu vzal právo, ale chopil se&nbsp;slova jménem lidských rodinných vztahů. Já&nbsp;slyšel jako z&nbsp;dálky, jak klade takový veliký a&nbsp;divný důraz na&nbsp;slova rodina, domácí život, manželství, muž a&nbsp;žena, úkol a&nbsp;povinnosti ženy; říkalo se, že&nbsp;to&nbsp;byla jedna z&nbsp;nejskvělejších řečí před soudem. Potom se&nbsp;ujal slova advokát paní Lujzy a&nbsp;provedl strašnou věc: založil svou obhajobu na&nbsp;sexuálně patologické analýze. Dokazoval, jaký odpor musí cítit pohlavně chladná, nebo jak se&nbsp;říká, frigidní žena k&nbsp;brutálnímu muži samci; jak její fyzický odpor roste v&nbsp;nenávist; jakou tragickou obětí je&nbsp;taková žena, vydaná vůli a&nbsp;chtíčům bezohledného pohlavního tyrana. – V&nbsp;tu&nbsp;chvíli bylo cítit, jak se&nbsp;celá porota obrací a&nbsp;mrazivě zatvrzuje proti paní Lujze, jak v&nbsp;té&nbsp;porotě propuká podvědomý odpor proti čemusi abnormálnímu, co&nbsp;nějak rozvrací a&nbsp;ohrožuje lidský řád nebo co. Ty&nbsp;čtyři ženy v&nbsp;porotě byly bledé a&nbsp;čišelo z&nbsp;nich nepřátelství k&nbsp;té&nbsp;ženě, která porušila cosi jako závazek. A&nbsp;pitomec advokát horlivě rozšlapával svou sexuální tezi.</span></p>
        <p class="chunk" data-nb-ref-number="14" id="chunk14" data-nb-words="46" data-nb-chars="297"><span class="idea" data-nb-ref-number="14" id="idea14" data-nb-words="46" data-nb-chars="297">Předseda soudu brejlil shovívavě na&nbsp;pohoršený výraz poroty a&nbsp;ve&nbsp;svém resumé hleděl zachránit situaci; nemluvil o&nbsp;rodině ani o&nbsp;pohlavním nevolnictví, ale o&nbsp;zavraždění člověka. Nám porotcům se&nbsp;ulevilo; upřímně řečeno, z&nbsp;té&nbsp;stránky nám byl ten případ jaksi víc poživatelný, prostý a&nbsp;skoro snesitelný.</span></p>
        <p class="chunk" data-nb-ref-number="15" id="chunk15" data-nb-words="60" data-nb-chars="354"><span class="idea" data-nb-ref-number="15" id="idea15" data-nb-words="60" data-nb-chars="354">Do&nbsp;poslední chvíle jsem nevěděl, jak odpovím na&nbsp;otázku viny. Ale když nám tu&nbsp;otázku položili: Je&nbsp;Lujza Kadaníková vinna, že&nbsp;s&nbsp;úmyslem zavražditi ho&nbsp;zastřelila svého manžela Jana Kadaníka? – já, který byl prvý na&nbsp;řadě, jsem bez rozmýšlení řekl ano, protože opravdu měla úmysl zavraždit ho&nbsp;a&nbsp;učinila to. A&nbsp;stalo se, že&nbsp;všech dvanáct porotců odpovědělo ano.</span></p>
        <p class="chunk" data-nb-ref-number="16" id="chunk16" data-nb-words="31" data-nb-chars="167"><span class="idea" data-nb-ref-number="16" id="idea16" data-nb-words="31" data-nb-chars="167">Pak bylo zaražené ticho; já&nbsp;jsem se&nbsp;podíval na&nbsp;ty&nbsp;čtyři ženy v&nbsp;porotě. Měly výraz tvrdý a&nbsp;skoro slavnostní, jako by&nbsp;právě byly svedly jakýsi boj v&nbsp;zájmu lidské rodiny.</span></p>
        <p class="chunk" data-nb-ref-number="17" id="chunk17" data-nb-words="17" data-nb-chars="91"><span class="idea" data-nb-ref-number="17" id="idea17" data-nb-words="17" data-nb-chars="91">Když jsem se&nbsp;vrátil domů, vyhrkla na&nbsp;mne má&nbsp;žena Lída, bledá vzrušením: Tak jak to&nbsp;dopadlo?</span></p>
        <p class="chunk" data-nb-ref-number="18" id="chunk18" data-nb-words="12" data-nb-chars="81"><span class="idea" data-nb-ref-number="18" id="idea18" data-nb-words="12" data-nb-chars="81">S&nbsp;Lujzou? řekl jsem mechanicky. Dvanácti hlasy vinna. Odsouzena k&nbsp;smrti provazem.</span></p>
        <p class="chunk" data-nb-ref-number="19" id="chunk19" data-nb-words="12" data-nb-chars="66"><span class="idea" data-nb-ref-number="19" id="idea19" data-nb-words="12" data-nb-chars="66">To&nbsp;je&nbsp;strašné, vydechla Lída s&nbsp;naivní krutostí, ale patřilo jí&nbsp;to!</span></p>
        <p class="chunk" data-nb-ref-number="20" id="chunk20" data-nb-words="58" data-nb-chars="332"><span class="idea" data-nb-ref-number="20" id="idea20" data-nb-words="58" data-nb-chars="332">V&nbsp;tu&nbsp;chvíli to&nbsp;ve&nbsp;mně prasklo, to&nbsp;napětí či&nbsp;co. Ano, rozkřikl jsem se&nbsp;na&nbsp;Lídu s&nbsp;podrážděností, kterou jsem sám nechápal, patřilo jí&nbsp;to, protože udělala hloupost! Pamatuj si, Lído, kdyby ho&nbsp;byla střelila do&nbsp;spánku místo do&nbsp;týlu, mohla tvrdit, že&nbsp;spáchal sebevraždu, rozumíš, Lído? Pak by&nbsp;mohla být osvobozena – Pamatuj si, do&nbsp;spánku!</span></p>
        <p class="chunk" data-nb-ref-number="21" id="chunk21" data-nb-words="23" data-nb-chars="138"><span class="idea" data-nb-ref-number="21" id="idea21" data-nb-words="23" data-nb-chars="138">Práskl jsem za&nbsp;sebou dveřmi; potřeboval jsem být sám. Abyste věděli, ten můj revolver je&nbsp;podnes v&nbsp;té&nbsp;otevřené zásuvce; já&nbsp;jej neodklidil.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_029.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>