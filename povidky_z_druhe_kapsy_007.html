<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Povídka starého kriminálníka">
    <meta name="apple-mobile-web-app-capable" content="yes">
    <title>Povídka starého kriminálníka</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./povidky_z_druhe_kapsy_006.html">
    <link rel="next" href="./povidky_z_druhe_kapsy_008.html">
    <meta name="nb-order" content="3">
    <link rel="self" href="povidky_z_druhe_kapsy_007.html">
    <meta name="nb-identifier" content="capek-povidky-z-druhe-kapsy-35ba008">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1716" data-nb-chars="9513">
    <nav role="doc-toc">
      <ul class="plain section">
        <li><a href="povidky_z_druhe_kapsy_005.html">Předmluva</a></li>
        <li><a href="povidky_z_druhe_kapsy_006.html">Ukradený kaktus</a></li>
        <li><a href="povidky_z_druhe_kapsy_007.html">Povídka starého
            kriminálníka</a></li>
        <li><a href="povidky_z_druhe_kapsy_008.html">Zmizení pana Hirsche</a></li>
        <li><a href="povidky_z_druhe_kapsy_009.html">Čintamani a ptáci</a></li>
        <li><a href="povidky_z_druhe_kapsy_010.html">Příběh o kasaři a žháři</a></li>
        <li><a href="povidky_z_druhe_kapsy_011.html">Ukradená vražda</a></li>
        <li><a href="povidky_z_druhe_kapsy_012.html">Případ s dítětem</a></li>
        <li><a href="povidky_z_druhe_kapsy_013.html">Grófinka</a></li>
        <li><a href="povidky_z_druhe_kapsy_014.html">Historie dirigenta Kaliny</a></li>
        <li><a href="povidky_z_druhe_kapsy_015.html">Smrt barona Gandary</a></li>
        <li><a href="povidky_z_druhe_kapsy_016.html">Příběhy sňatkového
            podvodníka</a></li>
        <li><a href="povidky_z_druhe_kapsy_017.html">Balada o Juraji Čupovi</a></li>
        <li><a href="povidky_z_druhe_kapsy_018.html">Povídka o ztracené noze</a></li>
        <li><a href="povidky_z_druhe_kapsy_019.html">Závrať</a></li>
        <li><a href="povidky_z_druhe_kapsy_020.html">Ušní zpověď</a></li>
        <li><a href="povidky_z_druhe_kapsy_021.html">O lyrickém zloději</a></li>
        <li><a href="povidky_z_druhe_kapsy_022.html">Soud pana Havleny</a></li>
        <li><a href="povidky_z_druhe_kapsy_023.html">Jehla</a></li>
        <li><a href="povidky_z_druhe_kapsy_024.html">Telegram</a></li>
        <li><a href="povidky_z_druhe_kapsy_025.html">Muž, který nemohl spát</a></li>
        <li><a href="povidky_z_druhe_kapsy_026.html">Sbírka známek</a></li>
        <li><a href="povidky_z_druhe_kapsy_027.html">Obyčejná vražda</a></li>
        <li><a href="povidky_z_druhe_kapsy_028.html">Porotce</a></li>
        <li><a href="povidky_z_druhe_kapsy_029.html">Poslední věci člověka</a></li>
        <li><a href="povidky_z_druhe_kapsy_030.html">Ediční poznámka</a></li>
        <li><a href="povidky_z_druhe_kapsy_031.html">Život a doba spisovatele
            Karla Čapka v datech</a></li>
        <li><a href="povidky_z_druhe_kapsy_032.html">První
            vydání knih Karla Čapka</a></li>
        <li><a href="povidky_z_druhe_kapsy_033.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="28"><span class="idea" data-nb-ref-number="1" id="idea1" data-nb-words="3" data-nb-chars="28">Povídka starého kriminálníka</span></h1>
        <section>
          <p class="chunk" data-nb-ref-number="2" data-nb-words="240" data-nb-chars="1384"><span class="idea" data-nb-ref-number="2" id="idea2" data-nb-words="240" data-nb-chars="1384">„To nic není,“ řekl pan Jandera, spisovatel. „Honit zloděje, to&nbsp;známe; ale zvláštní je, když zloděj hledá, koho vlastně okradl. Abyste věděli, to&nbsp;se&nbsp;stalo mně. Tak tuhle jsem napsal povídku a&nbsp;dal jsem ji&nbsp;do&nbsp;tisku; a&nbsp;když jsem ji&nbsp;četl vytištěnou, obešlo mě&nbsp;takové nepříjemné tušení. Člověče, řekl jsem si, něco podobného jsem už&nbsp;někdy někde četl. Hrom aby do&nbsp;toho, komupak jsem tuhle látku ukradl? – Tři dny jsem chodil jako vrtohlavá ovce, a&nbsp;ne&nbsp;a&nbsp;ne&nbsp;na&nbsp;to&nbsp;přijít, od&nbsp;koho jsem si&nbsp;tu&nbsp;látku, jak se&nbsp;říká, vypůjčil. Konečně jsem potkal kamaráda a&nbsp;povídám mu: Člověče, tak se&nbsp;mně všechno zdá, že&nbsp;ta&nbsp;má&nbsp;poslední povídka je&nbsp;od&nbsp;někoho kradená. – To&nbsp;jsem přece poznal na&nbsp;první pohled, řekl kamarád, tos ukradl z&nbsp;Čechova. – Tu&nbsp;se&nbsp;mně zrovna ulevilo, a&nbsp;když jsem potom mluvil s&nbsp;jedním kritikem, říkám mu: Pane, to&nbsp;byste nevěřil, někdy člověk udělá plagiát, a&nbsp;ani o&nbsp;tom neví; například má&nbsp;poslední povídka byla kradená. – Já&nbsp;vím, povídá ten kritik, ta&nbsp;je&nbsp;z&nbsp;Maupassanta. – Tak jsem si&nbsp;obešel všechny své dobré přátele; poslouchejte, jak se&nbsp;jednou člověk octne na&nbsp;šikmé dráze zločinu, tak neví, kdy přestat; představte si, tu&nbsp;jedinou povídku jsem ukradl ještě z&nbsp;Gottfrieda Kellera, Dickense, d’Annunzia, Tisíce a&nbsp;jedné noci, Charles Louis Philippa, Hamsuna, Storma, Hardyho, Andrejeva, Bandinelliho, Roseggera, Reymonta a&nbsp;celé řady jiných. Z&nbsp;toho je&nbsp;vidět, jak člověk zapadá do&nbsp;zla hloub a&nbsp;hloub.“</span></p>
          <p class="chunk" data-nb-ref-number="3" data-nb-words="112" data-nb-chars="637"><span class="idea" data-nb-ref-number="3" id="idea3" data-nb-words="112" data-nb-chars="637">„To nic není,“ pravil odchrchlávaje pan Bobek, starý kriminálník. „To mě&nbsp;upomíná na&nbsp;jeden případ, kdy měli vraha, ale nemohli k&nbsp;němu najít žádnou vraždu. Totiž abyste si&nbsp;nemysleli, to&nbsp;se&nbsp;nestalo mně; ale já&nbsp;jsem půl roku bydlel v&nbsp;tom samém kriminále, kde předtím seděl ten vrah. To&nbsp;bylo v&nbsp;Palermu,“ vysvětloval pan Bobek a&nbsp;skromně dodával: „Já tam byl jenom skrz nějaký kufr, který mně přišel do&nbsp;rukou na&nbsp;lodi, co&nbsp;jezdí z&nbsp;Neapole. Ten případ s&nbsp;tím vrahem mně vypravoval vrchní dozorce z&nbsp;toho domu; já&nbsp;jsem ho&nbsp;totiž učil hrát francefús, křížový mariáš a&nbsp;boží požehnání, taky zvané gotýsek; on&nbsp;to&nbsp;byl totiž moc pobožný člověk, ten dozorce.</span></p>
          <p class="chunk" data-nb-ref-number="4" data-nb-words="88" data-nb-chars="460"><span class="idea" data-nb-ref-number="4" id="idea4" data-nb-words="88" data-nb-chars="460">Teda jednou v&nbsp;noci viděli poldové – oni v&nbsp;Itálii vždycky chodí po&nbsp;dvou – jak po&nbsp;via Butera, co&nbsp;vede k&nbsp;tomu smradlavému přístavu, ze&nbsp;vší síly pádí jeden člověk. Tak ho&nbsp;čapli, a&nbsp;porco dio, on&nbsp;má&nbsp;v&nbsp;ruce zkrvavenou dýku. To&nbsp;se&nbsp;rozumí, dovedli ho&nbsp;na&nbsp;policii, a&nbsp;teď, chlape, řekni, kohos to&nbsp;zapích. Ten mládenec se&nbsp;dal do&nbsp;breku a&nbsp;povídá: Zavraždil jsem člověka, ale víc vám neřeknu; kdybych řekl víc, byli by&nbsp;nešťastní ještě jiní lidé. – A&nbsp;taky z&nbsp;něho víc nedostali.</span></p>
          <p class="chunk" data-nb-ref-number="5" data-nb-words="107" data-nb-chars="626"><span class="idea" data-nb-ref-number="5" id="idea5" data-nb-words="107" data-nb-chars="626">To&nbsp;se&nbsp;ví, hned se&nbsp;začalo pátrat po&nbsp;nějaké mrtvole, ale žádná se&nbsp;nenašla. Tak nařídili prohlídku všech drahých zemřelých, kteří byli v&nbsp;tu&nbsp;dobu hlášeni jako nebožtíci; ale všichni, jak se&nbsp;ukázalo, zemřeli křesťansky na&nbsp;malárii a&nbsp;takové věci. Tu&nbsp;teda se&nbsp;znovu pustili do&nbsp;toho mládence. Udal, že&nbsp;se&nbsp;jmenuje Marco Biagio z&nbsp;Castrogiovanni a&nbsp;je&nbsp;truhlářský tovaryš; dále udal, že&nbsp;zasadil asi dvacet ran křesťanskému člověku a&nbsp;zabil ho; ale komu to&nbsp;udělal, že&nbsp;nepoví, aby nepřivedl do&nbsp;neštěstí ještě jiné lidi. A&nbsp;dost. Jinak jen volal na&nbsp;sebe boží trest a&nbsp;tloukl hlavou do&nbsp;země. Takovou lítost, říkal ten dozorce, jakživ nikdo neviděl.</span></p>
          <p class="chunk" data-nb-ref-number="6" data-nb-words="158" data-nb-chars="846"><span class="idea" data-nb-ref-number="6" id="idea6" data-nb-words="158" data-nb-chars="846">To&nbsp;víte, tihle poldové nevěří člověku ani slovo; oni si&nbsp;řekli, že&nbsp;ten Marco třeba nikoho nezabil a&nbsp;jen tak lže. Tak poslali tu&nbsp;dýku na&nbsp;univerzitu, a&nbsp;tam řekli, že&nbsp;ta&nbsp;krev na&nbsp;té&nbsp;čepeli je&nbsp;z&nbsp;člověka a&nbsp;že&nbsp;to&nbsp;muselo propíchnout srdce. Prosím vás, já&nbsp;nevím, jak se&nbsp;to&nbsp;tak může poznat. No&nbsp;jo, ale co&nbsp;teď měli dělat: vraha měli, ale vraždu ne; a&nbsp;to&nbsp;přece nejde, postavit člověka na&nbsp;soud pro neznámou vraždu; víte, to&nbsp;musí být corpus delicti. Zatím se&nbsp;ten Marco pořád jenom modlil a&nbsp;brečel a&nbsp;prosil, aby už&nbsp;ho&nbsp;dali na&nbsp;soud, aby odpykal svůj smrtelný hřích. Ty&nbsp;porco, řekli mu, když chceš, aby tě&nbsp;mohla spravedlnost odsoudit, tak se&nbsp;musíš přiznat, koho jsi zabil; my&nbsp;tě&nbsp;nemůžeme jen tak pověsit; aspoň nám, ty&nbsp;zatracený mezku, jmenuj nějaké svědky. – Já&nbsp;sám jsem svědek, křičel ten Marco, a&nbsp;já&nbsp;odpřisáhnu, že&nbsp;jsem zavraždil člověka! – Tedy takhle to&nbsp;bylo.</span></p>
          <p class="chunk" data-nb-ref-number="7" data-nb-words="136" data-nb-chars="740"><span class="idea" data-nb-ref-number="7" id="idea7" data-nb-words="136" data-nb-chars="740">Ten dozorce mně říkal, že&nbsp;on&nbsp;ten Marco byl takový hezký a&nbsp;hodný člověk; jakživi tam neměli takového hodného vraha. Číst neuměl, ale bibli měl pořád v&nbsp;ruce, třeba obráceně, a&nbsp;brečel do&nbsp;ní. Tak mu&nbsp;poslali takového dobráka pátera, aby ho&nbsp;duchovně posílil a&nbsp;přitom šikovně vyzpovídal, co&nbsp;a&nbsp;jak s&nbsp;tou vraždou. Ten páter vám chodil od&nbsp;toho Marca a&nbsp;otíral si&nbsp;oči; říkal, že&nbsp;jestli si&nbsp;to&nbsp;ten Marco ještě nějak nezkazí, tak jistě dojde veliké milosti; že&nbsp;to&nbsp;je&nbsp;duše žíznící po&nbsp;spravedlnosti. Ale krom těch řečí a&nbsp;slz z&nbsp;něho ten páter taky víc nic nedostal. Ať&nbsp;mě&nbsp;pověsí, a&nbsp;basta, říkal ten Marco, abych už&nbsp;měl odpykanou tu&nbsp;svou těžkou vinu; spravedlnost musí být. – A&nbsp;takhle to&nbsp;trvalo přes půl roku, a&nbsp;pořád nikde se&nbsp;nenašla žádná přiměřená mrtvola.</span></p>
          <p class="chunk" data-nb-ref-number="8" data-nb-words="148" data-nb-chars="827"><span class="idea" data-nb-ref-number="8" id="idea8" data-nb-words="148" data-nb-chars="827">Teda když už&nbsp;jim to&nbsp;bylo hloupé, povídal policejní prezident: Mordiáno, když ten Marco chce mermomocí viset, dejme mu&nbsp;tu&nbsp;vraždu, co&nbsp;se&nbsp;stala tři dny po&nbsp;jeho sbalení tamhle v&nbsp;Arenelle, jak tam našli tu&nbsp;zabitou bábu; vždyť je&nbsp;to&nbsp;ostuda, tady máme vraha bez vraždy a&nbsp;bez mrtvoly, a&nbsp;tam máme takovou pěknou a&nbsp;vyslovenou vraždu bez pachatele. Dejte to&nbsp;nějak dohromady, když ten Marco chce být odsouzen, tak mu&nbsp;to&nbsp;může být jedno zač; a&nbsp;my&nbsp;se&nbsp;mu&nbsp;všelijak odměníme, když se&nbsp;přizná k&nbsp;té&nbsp;bábě. – Tedy tohle nabídli tomu Marcovi a&nbsp;slibovali mu, že&nbsp;za&nbsp;to&nbsp;jistě dostane v&nbsp;nejkratší době provaz a&nbsp;bude mít pokoj. Ten Marco chvilku váhal a&nbsp;pak prohlásil: Ne, když už&nbsp;jsem svou duši zatratil zločinem vraždy, tak ji&nbsp;neobtížím ještě takovými smrtelnými hříchy, jako je&nbsp;lež, podvod a&nbsp;křivé svědectví. – Takový to&nbsp;byl, pánové, spravedlivý člověk.</span></p>
          <p class="chunk" data-nb-ref-number="9" data-nb-words="148" data-nb-chars="788"><span class="idea" data-nb-ref-number="9" id="idea9" data-nb-words="148" data-nb-chars="788">Teda takhle to&nbsp;dál nešlo; teď už&nbsp;v&nbsp;tom kriminále mysleli jen na&nbsp;to, jak by&nbsp;se&nbsp;toho zatraceného Marca zbavili. Víte co, řekli tomu žalářníkovi, udělejte to&nbsp;nějak tak, aby mohl utéci; na&nbsp;soud ho&nbsp;poslat nemůžeme, to&nbsp;by&nbsp;bylo jen pro ostudu, a&nbsp;pustit ho&nbsp;na&nbsp;svobodu, když se&nbsp;nám přiznává k&nbsp;vraždě, to&nbsp;taky nejde; koukejte, ať&nbsp;se&nbsp;ten dio cane maledetto nějak nenápadně ztratí. – Teda poslouchejte, od&nbsp;toho dne posílali toho Marca bez průvodu pro pepř a&nbsp;pro nitě; jeho cela byla ve&nbsp;dne v&nbsp;noci dokořán a&nbsp;ten Marco po&nbsp;celý den běhal po&nbsp;kostelích a&nbsp;po&nbsp;všech svatých, ale večer vám to&nbsp;natíral s&nbsp;vyplazeným jazykem, aby mu&nbsp;v&nbsp;osm hodin nezavřeli vrata kriminálu před nosem. Jednou je&nbsp;naschvál zavřeli dřív; a&nbsp;on&nbsp;vám dělal takový randál a&nbsp;tak tloukl na&nbsp;vrata, že&nbsp;mu&nbsp;museli otevřít, aby mohl do&nbsp;své cely.</span></p>
          <p class="chunk" data-nb-ref-number="10" data-nb-words="47" data-nb-chars="256"><span class="idea" data-nb-ref-number="10" id="idea10" data-nb-words="47" data-nb-chars="256">Tak jednou večer povídá ten dozorce Marcovi: Ty&nbsp;porca madonna, dneska tu&nbsp;spíš naposledy; když se&nbsp;nechceš přiznat, koho jsi zabil, tak my&nbsp;tě, ty&nbsp;bandito jeden, odtud vyhodíme; jdi si&nbsp;k&nbsp;čertu, aby tě&nbsp;potrestal. – Té&nbsp;noci se&nbsp;ten Marco na&nbsp;okně své cely oběsil.</span></p>
          <p class="chunk" data-nb-ref-number="11" data-nb-words="227" data-nb-chars="1304"><span class="idea" data-nb-ref-number="11" id="idea11" data-nb-words="227" data-nb-chars="1304">Poslouchejte, on&nbsp;ten páter sic říkal, že&nbsp;když někdo spáchá sebevraždu z&nbsp;výčitek svědomí, může být přes ten těžký hřích spasen, protože umřel ve&nbsp;stavu účinné lítosti. Ale nejspíš to&nbsp;ten páter nevěděl docela jistě, nebo je&nbsp;ta&nbsp;otázka dosud sporná; zkrátka věřte mně, že&nbsp;ten Marco v&nbsp;té&nbsp;cele strašil. Totiž to&nbsp;bylo tak: když někoho do&nbsp;té&nbsp;cely zavřeli, tak vám v&nbsp;tom člověku procitlo svědomí a&nbsp;on&nbsp;začal litovat svých skutků, dělal pokání a&nbsp;úplně se&nbsp;obrátil. To&nbsp;se&nbsp;ví, nebylo to&nbsp;u&nbsp;každého za&nbsp;stejnou dobu: pro přestupek to&nbsp;bylo za&nbsp;noc, pro přečin za&nbsp;dva nebo tři dny a&nbsp;pro zločin to&nbsp;trvalo třeba tři neděle, než se&nbsp;trestanec obrátil. Nejdýl to&nbsp;vydrželi kasaři, defraudanti a&nbsp;vůbec ti, co&nbsp;dělají velké peníze; já&nbsp;vám říkám, velké peníze nějak zvlášť zatvrzují nebo jaksi ucpávají svědomí. Nejúčinnější to&nbsp;vždycky bývalo ve&nbsp;výroční den smrti Marcovy. Tak oni tam v&nbsp;Palermu z&nbsp;té&nbsp;cely udělali takovou jako korekci, víte?, totiž zavírali tam trestance, aby litovali svých skutků a&nbsp;obrátili se. To&nbsp;víte, někteří mají u&nbsp;policie protekci a&nbsp;některé ty&nbsp;lumpy poldové vůbec potřebují; to&nbsp;se&nbsp;rozumí, že&nbsp;tam každého nezavřeli a&nbsp;sem tam si&nbsp;někoho nechali neobráceného; já&nbsp;myslím, že&nbsp;se&nbsp;někdy od&nbsp;těch velkých gaunerů taky nechali podmazat, aby je&nbsp;nedávali do&nbsp;té&nbsp;divotvorné korekce. Ona už&nbsp;ani v&nbsp;zázracích není žádná poctivost.</span></p>
          <p class="chunk" data-nb-ref-number="12" data-nb-words="81" data-nb-chars="445"><span class="idea" data-nb-ref-number="12" id="idea12" data-nb-words="81" data-nb-chars="445">Teda tak mně to, páni, povídal ten dozorce v&nbsp;Palermu, a&nbsp;kolegové, co&nbsp;tam byli, mně to&nbsp;dosvědčovali. Byl tam zrovna jeden anglický námořník, skrz výtržnost a&nbsp;rvačku; tak ten Briggs šel rovnou z&nbsp;té&nbsp;cely na&nbsp;Formosu jako misionář, a&nbsp;jak jsem později slyšel, došel tam mučednické smrti. To&nbsp;vám bylo zvláštní, žádný dozorce vám nechtěl do&nbsp;té&nbsp;Marcovy cely strčit ani prst; tak se&nbsp;báli, že&nbsp;by&nbsp;ta&nbsp;milost třeba na&nbsp;ně&nbsp;přišla a&nbsp;oni by&nbsp;litovali svých skutků.</span></p>
          <p class="chunk" data-nb-ref-number="13" data-nb-words="141" data-nb-chars="734"><span class="idea" data-nb-ref-number="13" id="idea13" data-nb-words="141" data-nb-chars="734">Teda toho vrchního dozorce, jak jsem vám už&nbsp;povídal, jsem učil hrát některé ty&nbsp;pobožnější hry. Ten se&nbsp;vám vztekal, když prohrával! Ale když mu&nbsp;jednou padala už&nbsp;tuze špatná karta, tak se&nbsp;dožral a&nbsp;zavřel mě&nbsp;do&nbsp;té&nbsp;Marcovy cely. Per Bacco, křičel, já&nbsp;tě&nbsp;naučím! No, já&nbsp;jsem si&nbsp;lehl a&nbsp;usnul jsem. Ráno si&nbsp;mne ten dozorce zavolal a&nbsp;povídá: Tak co, obrátil ses? – Já&nbsp;o&nbsp;ničem nevím, signore comandante, povídám mu; já&nbsp;jsem spal jak dudek. – Tak marš zpátky, křičel na&nbsp;mě. – Ale co&nbsp;vám budu dlouho povídat: tři neděle jsem byl v&nbsp;té&nbsp;cele, a&nbsp;pořád nic; žádná lítost na&nbsp;mě&nbsp;nepřišla. A&nbsp;tu&nbsp;ten dozorce nad tím začal kroutit hlavou a&nbsp;povídá: Vy&nbsp;Češi musíte být strašní neznabozi nebo kacíři, že&nbsp;to&nbsp;na&nbsp;vás nemá žádný účinek! A&nbsp;pak mně hrozně vynadal.</span></p>
          <p class="chunk" data-nb-ref-number="14" data-nb-words="80" data-nb-chars="438"><span class="idea" data-nb-ref-number="14" id="idea14" data-nb-words="80" data-nb-chars="438">A&nbsp;vidíte, od&nbsp;té&nbsp;doby Marcova cela vůbec přestala účinkovat: ať&nbsp;tam strčili, koho chtěli, neobrátil se&nbsp;ani dost málo, ani se&nbsp;nepolepšil, ani nelitoval, no&nbsp;dočista nic; zkrátka přestalo to&nbsp;fungovat. Prokrindapána, to&nbsp;vám byl z&nbsp;toho kravál; mne hnali na&nbsp;direkci, že&nbsp;jsem jim to&nbsp;tam pokazil a&nbsp;kdesi cosi. Já&nbsp;jsem jenom krčil rameny; copak jsem za&nbsp;to&nbsp;mohl, no&nbsp;ne? Tak mně dali aspoň tři dny temnou komoru, prý za&nbsp;to, že&nbsp;jsem tu&nbsp;celu poškodil.“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_z_druhe_kapsy_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>